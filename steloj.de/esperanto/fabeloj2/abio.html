<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Abio</title>
</head>
<body background="../bld/papero.jpg">
<div class="header">
<span class="header_left"><a href="anasido.html">&lt;&lt;&nbsp;Malbela anasido</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Abio</h3>


<p class="first_p">         En la arbaro staris beleta abio; ĝi havis bonan lokon, la suno povis
         penetri al ĝi, estis sufiĉe da aero, kaj ĉirkaŭe kreskis multe da pli
         grandaj kamaradoj, abioj kaj pinoj. Sed la malgranda abio volis nur
         ĉiam kreski kaj kreski; ĝi ne pensis pri la varma lumo de la suno kaj
         pri la freŝa aero, ne interesis sin pri la vilaĝanaj infanoj, kiuj tie iradis
         kaj babiladis, kiam ili sin turnadis en la arbaro, kolektante fragojn kaj
         frambojn. Ofte ili venadis kun plena poto aŭ kun fragoj survicigitaj sur
         trunketo de pajlo. Tiam ili sidiĝadis apud la arbeto kaj diradis: "Ha,
         kiel ĉarme malgranda ĝi estas!" Sed tio tute ne plaĉis al la arbeto.
</p>
<p class="p">         En la sekvanta jaro ĝi estis jam pli granda je unu trunkido, kaj en la
         sekvanta jaro ĝi estis ankoraŭ pli granda je unu trunkido; ĉar ĉe abio
         oni povas precize kalkuli la jarojn de ĝia kreskado, se oni kalkutas, kiom
         da fojoj ĝi ricevis novan trunkidon.
</p>
<p class="p">         "Ho, se mi estus tiel same granda arbo kiel la aliaj!" ĝemis la arbeto,
         "tiam mi povus larĝe etendi miajn branĉojn kaj per mia supro rigardi
         en la malproksiman mondon! Tiam la birdoj konstruus siajn nestojn
         inter miaj branĉoj kaj en tempo de ventego mi povus balanci mian
         kapon tiel same grandsinjore, kiel tie la aliaj." 
</p>
<p class="p">         Nek la lumo de la suno, nek la birdoj, nek la ruĝaj nuboj, kiuj naĝis
         super ĝi matene kaj vespere, faris al ĝi ian ĝojon.
</p>
<p class="p">         Kiam estis vintro kaj ĉirkaŭe kuŝis blindige blanka neĝo, ofte alkuradis
         leporo kaj saltadis pluen ĝuste trans la arbeton. Ho, tio estis indigniga!
         Sed pasis du vintroj, kaj en la tria vintro la arbo estis jam tiel alta, ke la
         leporo devis ĉirkaŭkuri ĝin. "Ho, kreski, kreski, fariĝi granda kaj
         maljuna, tio estas la sola bela afero en la mondo!" pensis la arbo.
</p>
<p class="p">         En aŭtuno regule venadis arbohakistoj kaj dehakadis kelke da plej
         grandaj arboj. Tio okazadis ĉiujare, kaj la juna abio, kiu nun elkreskis
         jam sufiĉe alte, timis kaj tremis, ĉar kun bruo kaj krako tiuj arboj
         faladis sur la teron, iliaj branĉoj estis dehakataj, lli aspektis nun tute
         nudaj, longaj kaj mallarĝaj, oni apenaŭ povus rekoni ilin. Poste ili estis
         metataj sur veturilojn, kaj ĉevaloj fortiradis ilin de tie for el la arbaro.
</p>
<p class="p">         Kien ili iris? Kio ilin atendis?
</p>
<p class="p">         Kiam en printempo venis la hirundo kaj la cikonio, la arbo ilin demandis:
         "Ĉu vi ne scias, kien oni ilin veturigis? Ĉu vi ilin ne renkontis?" 
</p>
<p class="p">         La hirundo nenion sciis, sed la cikonio havis tre mediteman mienon,
         balancis la kapon kaj diris: "Jes, ŝajnas al mi; revenante el
         Egiptujo, mi renkontis multe da novaj ŝipoj; sur ili staris belegaj mastoj; mi
         pensas, ke tio estis ili; ili eligadis odoron de abio. Mi povas transdoni
         al vi saluton de ili, ili estas pli altaj ol ĉio, ili estas pli altaj ol ĉio."
</p>
<p class="p">         "Ho, se mi ankaŭ estus sufiĉe granda, por flugi trans la maron! Kio
         ĝi en efektiveco estas, tiu maro, kaj al kio ĝi estas simila?" 
</p>
<p class="p">         "Nu, por tion klarigi, oni devus tre multe paroli!" diris la cikonio
         kaj foriris.
</p>
<p class="p">         "Ĝoju pri via juneco!" diris la radioj de la suno, "ĝoju pri via
         kreskado, pri la juna vivo, kiu vin plenigas!" 
</p>
<p class="p">         Kaj la vento kisis la arbon, kaj la roso ploris larmojn pri ĝi, sed la abio
         tion ne komprenis.
</p>
<p class="p">         En la tempo de Kristnasko oni dehakis tre junajn arbojn, tiajn, kiuj eĉ
         ne estis ankoraŭ tiel grandaj kaj ne havis ankoraŭ tian aĝon, kiel tiu
         abieto, kiu ne havis trankvilon nek ripozon, sed volis ĉiam nur antaŭen.
         Tiuj junaj arbetoj - ili estis ĝuste la plej belaj - konservis siajn
         branĉojn, oni metis ilin sur veturilojn, kaj ĉevaloj tiris ilin el la arbaro.
</p>
<p class="p">         "Kien ili iras?" demandis la abio. "Ili ne estas pli grandaj ol mi,
         inter ili eĉ estis unu, kiu estas multe malpli granda. Kial oni restigis al
         ili ĉiujn iliajn branĉojn? Kien ili veturas?" 
</p>
<p class="p">         "Tion ni scias, tion ni scias?" pepis la paseroj. "Tie en la urbo ni
         enrigardis tra la fenestroj. Ni scias, kien ili veturas! Ho, ili atingas la
         plej grandan brilon kaj belegecon, kiun oni povas imagi al si! Ni
         enrigardis tra la fenestroj, kaj ni vidis, ke oni plantis ilin meze de la
         varma ĉambro kaj ornamis ilin per plej belaj objektoj, per oritaj pomoj,
         mielkukoj, ludiloj kaj tre multe da kandeloj!" 
</p>
<p class="p">         "Kaj poste?" demandis la abio kaj tremis per ĉiuj branĉoj, "Kaj poste?
         Kio fariĝas poste?" 
</p>
<p class="p">         "Nu, plu ni ne vidis, tio estis nekomprenebla!" 
</p>
<p class="p">         "Ĉu ankaŭ al mi la sorto permesos iri tiun brilantan vojon?" ĝoje
         pensis la arbeto. "Tio estas ankoraŭ pli bona ol iri trans la maron. Kiel
         la sopiro min turmentas! Ho, se estus jam Kristnasko! Nun mi estas alta
         kaj plenkreska kiel la aliaj, kiujn oni lastfoje forveturigis. Ho, se mi jam
         estus sur la veturilo! Se mi estus en la varma ĉambro kun ĝia tuta lukso
         kaj belegeco! Kaj poste? Nu, tiam venos io ankoraŭ pli bona, pli bela,
         ĉar alie por kio oni min tiel ornamus! Tiam certe venos io ankoraŭ pli
         granda, ankoraŭ pli belega! Sed kio? Ho, kiel mi suferas, kiel min
         turmentas la sopiro! mi mem ne scias, kiel astas en mia koro!" 
</p>
<p class="p">         "Ĝoju pri mi!" diris la aero kaj la sunlumo; "ĝoju pri via freŝa
         juneco en la libera aero!" 
</p>
<p class="p">         Sed la arbeto tute ne ĝojis; ĝi kreskis kaj kreskis, en vintro kaj en
         somero ĝi estis verda, mallume-verda ĝi estis. ,La homoj, kiuj ĝin vidis,
         diradis: "tio estas beleta arbo!" Kaj en la tempo de Kristnasko oni ĝin
         dehakis antaŭ ĉiuj aliaj! La hakilo hakis profunde en la medolon; la
         arbo kun ĝemo falis sur la teron. Ĝi sentis doloron, svenon, ĝi tute ne
         povis pensi pri ia feliĉo. Ĝi malĝojis, ke ĝi devas disiĝi de la hejmo, de la
         loko, sur kiu ĝi elkreskis. Ĝi sciis ja, ke ĝi neniam plu revidos la karajn
         malnovajn kamaradojn, la malgrandajn arbetaĵojn kaj florojn ĉirkaŭe,
         ĝi eble eĉ la birdojn plu ne vidos. Tiu forveturo tute ne estis agrabla.
</p>
<p class="p">         La arbo rekonsciiĝis nur tiam, kiam sur la korto, kie oni ĝin demetis
         kune kun la aliaj arboj, ĝi aŭdis, ke iu diris: "Ĉi tiu estas belega! Ni
         ne bozonas alian!" 
</p>
<p class="p">         Tiam venis du servistoj en parada livreo kaj forportis la abion en
         grandan belan salonon. Ĉirkaŭe sur la muroj pendis portretoj, kaj apud
         la granda forno staris Ĥinaj vazoj kun leonoj sur la kovriloj. Tie staris
         balancoseĝoj, sofoj kun silka tego, grandaj tabloj, kovritaj de bildolibroj
         kaj ludiloj kostantaj multajn centojn da spesmiloj - tiel almenaŭ
         asertis la infanoj. La abion oni starigis en granda sabloplena vazo, tamen
         neniu povis rimarki, ke tio estas vazo, ĉar ĉiuflanke ĉirkaŭe ĝi estis
         kovrita per verda ŝtofo kaj ĝi staris sur granda kolorriĉa tapiŝo. Ho, kiel
         la arbo tremis! Kio do nun okazos? Venis la servistoj kaj la fraŭlinoj
         kaj ornamis ĝin. Sur la branĉoj ili pendigis malgrandajn retojn,
         eltranĉitajn el diverskolora papero; ĉiu reto estis plenigita
         per sukeraĵoj.
         Oritaj pomoj kaj juglandoj pendis kvazaŭ alkreskintaj kaj pli ol cent
         ruĝaj, bluaj kaj blankaj kandeletoj estis alfiksitaj al la branĉoj. Pupoj,
         kiuj aspektis kiel veraj homoj - la arbo antaŭe neniam vidis tiajn -
         ŝvebis en la verdaĵo, kaj tute supre, sur la pinto, brilis stelo el orsimila
         papero. Estis belege, nekompareble belege!
</p>
<p class="p">         "Hodiaŭ vespere," diris ĉiuj, "hodiaŭ ĝi brilos!" 
</p>
<p class="p">         "Ho," pensis la arbo, "se estus jam vespero! Se oni baldaŭ ekbruligus
         la kandelojn! Kaj kio okazos poste? Ĉu la arboj el la arbaro venos kaj
         rigardos min? Ĉu la paseroj alflugos al la vitroj de la fenestroj? Ĉu mi ĉi
         tie alkreskos kaj staros ornamite en vintro kaj en somero?" 
</p>
<p class="p">         Ne tre multe ĝi sciis! Sed pro granda sopiro ĝi havis plenforman
         ŝeldoloron, kaj ŝeldoloro por arbo estas tiel same malbona, kiel kapdoloro
         por ni.
</p>
<p class="p">         Jen oni ekbruligis la kandelojn. Kia brilo! Kia belegeco! La arbo
         tremis per ĉiuj branĉoj, tiel ke kelke da pinglofolioj ekbrulis de unu el
         la kandeloj. Fariĝis vera brulo.
</p>
<p class="p">         "Dio nin gardu!" ekkriis la fraŭlinoj kaj rapide estingis la brulon.
</p>
<p class="p">         Nun la arbo ne devis eĉ tremi. Tio estis kruela. Ĝi forte penis, ke ĝi
         perdu nenion el sia tuta ornamo; de la tuta brilo ĝi estis kvazaŭ en
         duondormo. Kaj jen malfermiĝis ambaŭ duonoj de la pordo, kaj amaso
         da infanoj enkuregis, kvazaŭ ili volus renversi la tutan arbon. La pli
         aĝaj homoj trankvile eniris post ili; la infanoj staris tute mute, sed nur
         dum mallonga momento, poste ili ĝoje ekkriis tiel, ke la tuta ĉambro
         resonis. Ili dancis ĉirkaŭ la arbo, kaj unu donaco post la alia estis
         deŝiritaj.
</p>
<p class="p">         "Kion ili intencas fari?" pensis la arbo, "Kio nun fariĝos?" La
         kandeloj elbrulis ĝis la branĉoj, kaj tiam oni ilin estingis, kaj la infanoj
         ricevis la permeson prirabi la arbon. Ho, ili ĵetegis sin sur ĝin tiel, ke
         ĉiuj branĉoj ekkrakis. Se ĝi per sia supro kaj per la ora stelo ne estus
         alfiksita al la plafono, ili ĝin certe renversus.
</p>
<p class="p">         La infanoj dancis nun ĉirkaŭe kun siaj belaj ludiloj. Neniu atentis la
         arbon, esceptinte la maljunan infanistinon, kiu rigardis atente, inter la
         branĉojn, sed ŝi volis nur vidi, ĉu oni ne forgesis ian figon aŭ pomon.
</p>
<p class="p">         "Rakonton, rakonton!" ekkriis la infanoj kaj tiris al la arbo unu
         malgrandan dikan homon. Li sidiĝis ĝuste sub la arbo, "ĉar tiamaniere" ,
         li diris, "ni estos en verdaĵo, kaj la arbo povos eltiri por si instruon, se
         ĝi bone atentos. Sed mi rakontos nur unu historion. Ĉu vi volas aŭdi
         la historion pri Ivede-Avede aŭ ĉu pri Klumpe-Dumpe, kiu falis
         malsupren de la ŝtuparo kaj tamen leviĝis sur la tronon kaj ricevis la
         reĝidinon?" 
</p>
<p class="p">         "Ivede-Avede!" kriis kelkaj, "Klumpe-Dumpe!" kriis aliaj. Estis
         granda kriado kaj bruado. Nur la abio silentis kaj pensis: "Se oni min
         ne demandas, mi min ne enmiksos!" Ĝia rolo estis finita, ĝi jam
         plenumis ja sian devon.
</p>
<p class="p">         La homo rakontis pri Klumpe-Dumpe, kiu falis malsupren de la
         ŝtuparo kaj tamen leviĝis sur la tronon kaj ricevis la reĝidinon. Kaj la
         infanoj plaŭdis per la manoj kaj kriis: "Rakontu, rakontu!" Ili volis
         aŭdi ankaŭ la historion pri Ivede-Avede, sed ili devis kontentiĝi je
         Klumpe-Dumpe. La abio staris tute silente kaj enpense, neniam la birdoj
         tie en la arbaro rakontis ion similan. "Klumpe-Dumpe falis malsupren
         de la ŝtuparo kaj tamen ricevis la reĝidinon! Jes, jes, tiele la aferoj iras
         en la mondo!" pensis la abio, opiniante, ke la historio estas vera, ĉar la
         rakontanto estas tiel bonaspekta homo. "Jes, jes, kiu povas scii, eble mi
         ankaŭ falos malsupren de la ŝtuparo kaj ricevos reĝidinon!" Kaj ĝi
         ĝojis, ke en la sekvanta tago ĝi denove estos vestita per kandeloj kaj
         ludiloj, per oro kaj fruktoj.
</p>
<p class="p">         "Morgaŭ mi ne tremos!" ĝi pensis. "Mi sentos tute koran ĝojon pri mia
         tuta belegeco. Morgaŭ mi denove aŭdos la historion pri Klumpe-Dumpe
         kaj eble ankaŭ la historion pri Ivede-Avede." Kaj la arbo staris dum la
         tuta nokto silente kaj meditante.
</p>
<p class="p">         La sekvantan matenon eniris la servistoj kaj servistinoj.
</p>
<p class="p">         "Nun denove komenciĝos la ornamado!" pensis la arbo; sed ili
         eltrenis ĝin el la ĉambro, supren laŭ la ŝtuparo, sur la subtegmenton,
         kaj tie ili ĝin starigis en malluma angulo, kien penetris nenia radio de
         la suno. "Kion tio signifas?" pensis la arbo. "Kion do mi faru ĉi tie?
         Kion mi ĉi tie aŭdu?" Ĝi apogis sin al la muro kaj staris tie kaj meditis
         kaj meditis. Kaj por tio ĝi havis sufiĉe da tempo, ĉar pasis multe da tagoj
         kaj noktoj. Neniu venis supren, kaj, kiam fine iu venis, tio fariĝis nur kun
         la celo starigi en la angulo kelke da grandaj kestoj. La arbo staris tiel
         kaŝite, ke oni povus pensi, ke ĝi estas tute forgesita.
</p>
<p class="p">         "Nun ekstere estas vintro!" meditis la arbo.  "La tero estas malmola
         kaj kovrita de neĝo, la homoj ne povas min planti; tial verŝajne mi devas
         stari ĉi tie ŝirmite ĝis la printempo! Kiel antaŭgarda tio estas! Kiel
         bonaj estas la homoj! Se ĉi tie nur ne estus tiel mallume kaj tiel terure
         solece! Eĉ leporeton oni ĉi tie ne vidas! Tie en la arbaro estis tamen
         gaje, kiam la neĝo kuŝis kaj la leporo preterkuradis, eĉ se ĝi min
         transsaltis! Estas vero, ke tiam tio ne plaĉis al mi. Ĉi tie supre estas ja
         terure solece!" 
</p>
<p class="p">         "Pip, pip!" diris subite malgranda muso, kiu elkuris, kaj post ĝi
         venis ankoraŭ unu. lli ĉirkaŭflaris la abion kaj traglitis inter ĝiaj
         branĉoj.
</p>
<p class="p">         "Estas terure malvarme!" diris la musetoj. "Sed, esceptinte tion, ĉi
         tie estas bonega loĝejo! Ĉu ne vere, vi maljuna abio?" 
</p>
<p class="p">         "Mi tute ne estas ankoraŭ maljuna!" respondis la abio, "ekzistas
         multe pli maljunaj ol mi!" 
</p>
<p class="p">         "De kie vi venis?" demandis la musoj, "kaj kion vi scias?" Ili estis
         forte scivolaj. "Rakontu al ni pri la plej belaj lokoj sur la tero! Ĉu vi
         jam estis tie? Ĉu vi estis jam en la provizejo, kie fromaĝoj kuŝas sur la
         bretoj kaj ŝinkoj pendas sub la plafono, kie oni dancas sur sebaj
         kandeloj, eniras malgrase kaj eliras grase?" 
</p>
<p class="p">         "Tiujn lokojn mi ne konas," diris la arbo, "sed la arbaron mi konas,
         kie brilas la suno kaj kantas la birdoj!" Kaj ĝi rakontis al ili ĉiujn
         travivaĵojn de sia juneco, kaj la musetoj, kiuj antaŭe neniam aŭdis ion
         similan, aŭskultis atente kaj diris: "Kiom multe vi vidis! Kiel feliĉa vi
         estis!" 
</p>
<p class="p">         "Mi!" diris la abio, kaj nur nun ĝi ekmeditis pri sia propra rakonto.
         "Jes, en efektiveco tio estis sufiĉe gajaj tempoj!" Sed poste ĝi rakontis
         al ili pri la Kristnaska vespero, kiam ĝi estis ornamita per kukoj kaj
         kandeloj.
</p>
<p class="p">         "Ho," diris la musetoj, "kiel feliĉa vi estis, vi maljuna abio!" 
</p>
<p class="p">         "Mi tute ne estas maljuna!" rediris la abio, "mi ja nur en ĉi tiu
         vintro venis el la arbaro! Mi troviĝas en mia plej bona aĝo, mi estas nur
         tre altkreska!" 
</p>
<p class="p">         "Kiel bele vi rakontas!" diris la musetoj; kaj en la sekvanta nokto
         ili revenis kun kvar aliaj malgrandaj musoj, kiuj ankaŭ, volis aŭskulti la
         rakontadon de la arbo, kaj ju pli ĝi rakontis, des pli vive ĉio al ĝi mem
         stariĝis antaŭ la okuloj, kaj ĝi pensis: "Tio estis ja vere feliĉaj tempoj!
         Sed ili povas reveni! ili povas reveni! Klumpe-Dumpe falis malsupren de
         la ŝtuparo kaj tamen ricevis la reĝidinon, eble mi ankaŭ povas ricevi
         reĝidinon!" Kaj ĉe tio la abio ekpensis pri malgranda betulo, kiu
         kreskis tie en la arbaro kaj ŝajnis al ĝi vera bela reĝidino.
</p>
<p class="p">         "Kiu estas Klumpe-Dumpe?" demandis la musetoj. Kaj la abio
         rakontis la tutan fabelon, kiun ĝi memoris tute laŭvorte. Kaj la musetoj
         pro ĝojo preskaŭ saltis sur la pinton de la arbo. En la sekvanta nokto
         kolektiĝis ankoraŭ multe pli da musoj, kaj dimanĉon venis eĉ du ratoj.
         Sed ĉi tiuj asertis, ke la rakonto ne estas gaja; kaj tio malĝojigis la
         musetojn, ĉar nun ĝi al ili ankaŭ ŝajnis malpli bela.
</p>
<p class="p">         "Ĉu vi povoscias rakonti nur ĉi tiun solan historion?" demandis la ratoj.
</p>
<p class="p">         "Nur ĝin solan!" respondis la arbo, "mi aŭdis ĝin en mia plej feliĉa
         vespero, sed tiam mi ne pensis pri tio, kiel feliĉa mi estis!" 
</p>
<p class="p">         "Tio estas tre mizera historio! Ĉu vi ne scias ian historion pri lardo
         aŭ sebaj kandeloj? Nenian historion pri provizejo?" 
</p>
<p class="p">         "Ne!" diris la arbo.
</p>
<p class="p">         "Nu, en tia okazo ni dankas pro tio!" rediris la ratoj kaj iris returne
         al la siaj.
</p>
<p class="p">         En la fino ankaŭ la musetoj foriris, kaj tiam la arbo ĝemis: "Estis ja
         tute bele, kiam ili sidis ĉirkaŭ mi, la viglaj musetoj; kaj aŭskultis mian
         rakontadon! Nun tio ankaŭ forpasis. Sed mia ĝojo komenciĝos denove,
         kiam oni denove min elprenos!" 
</p>
<p class="p">         Sed kiam tio, okazis? Jes, tio estis unu matenon, homoj venis supren
         kaj faris esploradon en la subtegmento. La kestoj ricevis alian lokon; kaj
         la arbon oni eltrenis. Estas, vero ke ili ĵetis ĝin sur la teron iom
         maldelikate, sed tuj servisto trenis ĝin al la ŝtuparo, kie briletis la
         taglumo.
</p>
<p class="p">         "Nun denove komenciĝas la vivo!" pensis la arbo. Ĝi sentis la freŝan
         aeron, la unuan radion de la suno, - kaj jen ĝi estis ekstere sur la
         korto. Ĉio iris tiel rapide, ke la arbo tute forgesis pririgardi sin mem;
         ĉirkaŭe estis tro multe da novaĵo por rigardi. La korto troviĝis apude de
         ĝardeno, kaj en ĉi tiu ĉio estis en plena florado. La rozoj pendis freŝe
         kaj bonodore super la malgranda palisara barilo, la tilioj estis kovritaj
         de floraĵo, kaj la hirundoj flugadis tien kaj reen kaj pepadis: "Kvirre
         virre vit, mia edzo venis!" Sed ne la abion ili pensis per tio.
</p>
<p class="p">         "Nun mi volas vivi!" ĝojkriis ĉi tiu kaj etendis larĝe siajn branĉojn.
         Ha, ili ĉiuj estis sekiĝintaj kaj flavaj, kaj inter herbaĉoj kaj urtikoj ĝi
         kuŝis tie en angulo. La stelo el ora papero sidis ankoraŭ supre sur la pinto
         kaj brilis en la hela lumo de la suno.
</p>
<p class="p">         Sur la korto mem ludis kelke el tiuj gajaj infanoj, kiuj en la
         Kristnaska vespero dancis ĉirkaŭ la arbo kaj estis tiel ĝojaj. Unu el la
         plej malgrandaj alkuris kaj deŝiris la oran stelon.
 </p>
<p class="p">        "Vidu, kio sidas ankoraŭ sur la maljuna malbela abio!" ĝi ekkriis
         kaj surpaŝis sur la branĉojn, tiel ke ili ekkrakis sub ĝiaj botoj,
</p>
<p class="p">         La arbo rigardis la tutan floran belecon kaj freŝecon en la ĝardeno,
         poste ĝi rigardis sin mem, kaj ĝi ekdeziris, ke ĝi restu en sia malluma
         angulo en la subtegmento. Ĝi rememoris sian freŝan junecon en la
         arbaro, la gajan Kristnaskan vesperon kaj la malgrandajn musojn, kiuj
         tiel ĝoje aŭskultis la historion pri Klumpe-Dumpe.
</p>
<p class="p">         "Forpasis, forpasis!" ĝemis la kompatinda arbo, "Ho, se mi ĝojus
         tiam, kiam mi tion ankoraŭ povis! Forpasis, forpasis!" 
</p>
<p class="p">         Venis la servisto kaj dishakis la arbon en malgrandajn pecojn; kuŝis
         tuta fasko da ili; hele ĝi ekflamis sub la granda bierfara kaldrono. Ĝi
         ĝemis profunde, ĉiu ĝemo sonis kiel malgranda pafo. Tial la infanoj,
         kiuj ludis ekstere, alkuris, sidiĝis antaŭ la fajro, rigardis ĝin kaj
         kriadis: "Pif, paf!" Sed ĉe ĉiu ekkrako, kiu estis profunda ĝemo, la
         arbo rememoris iun someran tagon en la arbaro, iun vintran nokton tie,
         kiam la steloj brilis. Ĝi rememoris la Kristnaskan vesperon
         kaj Klumpe-Dumpen, la solan fabelon, kiun ĝi aŭdis kaj povosciis rakonti, - kaj,
         poste la arbo forbrulis.
</p>
<p class="p">         La knaboj ludis sur la korto, kaj la plej malgranda havis sur la brusto
         la oran stelon, kiun ta arbo estis portinta en sia plej feliĉa vespero. Nun
         ĉi tiu estis forpasinta, kaj forpasis ankaŭ la arbo kune kun sia historio.
         Forpasis, forpasis! Kaj tiel fariĝas kun ĉiuj historioj.</p>


<hr>
<div class="footer">
<a href="negxregxino.html">Neĝa reĝino&nbsp;&gt;&gt;</a>
</div>
</body>
</html>
