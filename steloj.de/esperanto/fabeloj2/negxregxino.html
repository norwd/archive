<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Neĝa reĝino</title>
</head>
<body background="../bld/papero.jpg">
<div class="header">
<span class="header_left"><a href="abio.html">&lt;&lt;&nbsp;Abio</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Neĝa reĝino</h3>

<h3 class="head">Fabelo en sep rakontoj</h3>

<a name="unua"></a>
<div class="@type">
<h3 class="head">Unua rakonto</h3>

<h3 class="head">Kiu parolas, pri la spegulo kaj la rompopecetoj.</h3>

<p class="first_p">         Nun ni komencas. Kiam ni venos al la fino de la historio, ni scios pli
         multe ol ĉe la komenco. Estis malbona sorĉisto, li estis unu el la plej
         malbonaj, li estis la diablo mem. Unu tagon li estis en plej bona humoro,
         ĉar li ellaboris spegulon, kiu havis la kvaliton, ke ĉion bonan kaj belan,
         kiu en ĝi speguliĝis, ĝi etigis preskaŭ ĝis plena nenieco, dum tio, kio
         estis sentaŭga kaj malbonaspekta, montriĝis tre klare kaj fariĝis ankoraŭ
         pli malbona. La plej belaj pejzaĝoj aspektis en ĝi kiel kuirita spinaco,
         kaj la plej bonaj homoj fariĝis malbelaj aŭ staris senkorpe sur la kapo.
         La trajtoj de la vizaĝo estis prezentataj tiel malĝuste, ke ili estis nerekoneblaj,
         kaj se oni havis lentugojn, oni povis esti tute certaj, ke ili
         montriĝos kovrantaj la tutan nazon kaj buŝon. Tio estas tre amuza,
         opiniis la diablo. Se en la animo de homo aperis bona, pia ideo, tiam
         oni vidis en la spegulo rikanadon, kiu ĉe la diabla sorĉisto mem aperigadis
         rideton pri lia artifika elpenso. Ĉiuj, kiuj vizitis la
         sorĉlernejon - ĉar li
         havis sorĉlernejon - rakontis ĉie, ke fariĝis miraklo. Nur nun, ili diris,
         oni povas scii, kiel la mondo kaj la homoj efektive aspektas. Ili kuradis
         kun la spegulo ĉiuloken, kaj baldaŭ restis neniu lando kaj neniu homo,
         kiu ne vidis sian kripligitan bildon. Fine ili volis leviĝi ankoraŭ al la
         ĉielo, por fari sian mokadon kun la anĝeloj kaj kun Dio mem. Ju pli
         alten ili flugis kun sia spegulo, des pli forte ĝi rikanis, kaj ili apenaŭ
         povis ĝin teni fortike. Ili flugis ĉiam pli kaj pli alten, ĉiam pli kaj pli
         proksimen al Dio kaj al la anĝeloj. Subite la spegulo en sia rikanado
         ektremis tiel terure, ke ĝi elglitis el iliaj manoj kaj falegis sur la teron,
         kie ĝi rompiĝis en cent milionojn, bilionojn kaj ankoraŭ pli da pecetoj.
         Sed ĝuste tie ĝi kaŭzis multe pli grandan malfeliĉon ol antaŭe, ĉar kelkaj
         pecetoj estis ne pli grandaj ol sablero, kaj ili disvastiĝis tra la tuta
         granda mondo. Kie ili enfalis al la homoj en la okulojn, ili tie restis, kaj
         tiam la homoj vidis ĉion malĝuste aŭ vidis en ĉiu afero nur la malbonan
         flankon, ĉar ĉiu spegulpeceto konservis la saman kvaliton, kiun havis la
         tuta spegulo. Al kelkaj homoj tia spegulpeceto eĉ penetris en la koron,
         kaj tiam estis terure, la koro fariĝis plenforme bulo da glacio. Kelkaj
         spegulpecoj estis tiel grandaj, ke oni ilin uzis kiel vitrojn de fenestro,
         sed tra tiaj vitroj ne estis bone rigardi siajn amikojn. Aliaj pecoj servis
         kiel okulvitroj, kaj tiam la afero fariĝis tre mizera, se homoj metis sur
         sin tiajn okulvitrojn, por ĝuste vidi kaj juste juĝi. La diablo ridadis tiel,
         ke al li preskaŭ krevis la ventro, kaj tio lin agrable tiklis. Sed eĉ nun
         ankoraŭ kelkaj spegulpecetoj flugadas en la aero. Nun ni aŭdos.</p>
         
</div>
<a name="dua"></a>
<div class="@type">
<h3 class="head">Dua rakonto</h3>
         
<h3 class="head">Malgranda knabo kaj malgranda knabino.</h3>

<p class="first_p">         En la granda urbo, kie ekzistas tiom multe da domoj kaj da homoj, ke
         ne ĉiuj homoj havas sufiĉe da loko por ĝardeneto kaj kie la plimulto
         tial devas kontentiĝi je floroj en florpotoj, estis tamen du malriĉaj
         infanoj, kiuj havis ĝardenon iom pli grandan ol florpoto. Ili ne estis
         gefratoj, sed ili sin reciproke tiel amis, kvazaŭ ili estus gefratoj. Iliaj
         gepatroj loĝis tute apude unuj de la aliaj. Ili loĝis en du subtegmentaj
         ĉambroj, tie, kie la tegmento de unu najbara domo kuntuŝiĝis kun la
         tegmento de la alia domo kaj laŭlonge inter la du tegmentoj kuŝis la
         defluilo. Tien el ĉiu el la du domoj rigardis fenestro. Oni bezonis nur
         transpaŝi la defluilon, por veni el unu fenestro en la alian.
</p>
<p class="p">         Ĉiu el la gepatraj paroj aranĝis ekstere lignan keston, en kiu kreskis
         la plej necesaj kuirejaj kreskaĵoj. En ĉiu el la kestoj ankaŭ troviĝis
         malgranda rozarbetaĵo, kaj ambaŭ kreskis kaj prosperis belege. La
         gepatroj ekhavis la ideon starigi la kestojn transverse super la defluilo
         tiamaniere, ke ili preskaŭ atingis de unu fenestro ĝis la dua kaj tute
         aspektis kiel du florkovritaj remparoj. Volvotrunkoj de pizoj pendis
         malsupren de la kestoj, kaj la rozarbetaĵoj etendis longajn branĉojn,
         fleksis sin ĉirkaŭ la fenestroj kaj alkliniĝis unu al la alia; ĉio aspektis
         preskaŭ kiel honora pordo el floroj kaj verdaĵo. Ĉar la kestoj troviĝis tre
         alte kaj la infanoj sciis, ke al ili ne estas permesite grimpi supren, tial
         ili ofte ricevadis la permeson eliri unu al la alia, sidi sur siaj malgrandaj
         benketoj sub la rozoj, kaj tie ili tiam belege ludadis.
</p>
<p class="p">         En la vintro tiu plezuro ne ekzistis. La fenestroj tiam ofte estis tute
         glacikovritaj. Sed tiam ili varmigadis sur la forno kuprajn monerojn,
         almetadis ilin al la glacikovrita vitro, kaj tiam tie formiĝadis bonega
         trarigarda truo, tiel ronda, ho, tiel ronda, kaj tra ĝi briladis feliĉa milda
         okulo, po unu malantaŭ ĉiu fenestro. Tio estis la malgranda knabo kaj
         la malgranda knabino. Li estis nomata Kay, kaj ŝi estis nomata Gerda.
         En somero ili per unu salto povis veni unu al la alia, sed en vintro ili
         devis iri multe da ŝtupoj malsupren kaj multe da ŝtupoj supren. Ekstere
         turniĝadis la neĝo.
</p>
<p class="p">         "Jen svarmas la blankaj abeloj!" diris la maljuna avino.
</p>
<p class="p">         "Ĉu ili ankaŭ havas reĝinon?" demandis la malgranda knabo, ĉar li
         sciis, ke inter la efektivaj abeloj troviĝas reĝino.
</p>
<p class="p">         "Ili ĝin havas!" diris la avino; "ĝi flugas ĉiam tie, kie ili svarmas
         plej dense. Ĝi estas la plej granda el ĉiuj neĝaj flokoj, kaj neniam ĝi
         ripozas sur la tero, ĝi flugas tuj returne supren al la nigra nubo. Ofte en
         vintra nokto ĝi flugas tra la stratoj de la urbo kaj enrigardas tra la
         fenestroj, kaj tiam ĉi tiuj glaciiĝas tiel mirinde, kvazaŭ ili estus prisemitaj
         per floroj." 
</p>
<p class="p">         "Jes, tion mi vidis!" ekkriis ambaŭ infanoj, kaj nun ili sciis, ke tio
         estas vera.
</p>
<p class="p">         "Ĉu la neĝa reĝino povas veni en la ĉambron?" demandis la malgranda
         knabino.
</p>
<p class="p">         "Ĝi nur venu," diris la knabo, "tiam mi metos ĝin sur la varman
         fornon, kaj ĝi devos disfandiĝi!" 
</p>
<p class="p">         Sed la avino glatigis al li la harojn kaj rakontis aliajn historiojn.
</p>
<p class="p">         Vespere, kiam la malgranda Kay estis hejme kaj duone senvestigita, li
         grimpis sur la seĝon ĉe la fenestro kaj rigardis tra la malgranda truo.
         Kelke da neĝaj flokoj falis ekstere, kaj unu el ili, la plej granda,
         alkroĉiĝis al la rando de unu el la florkestoj. La neĝa floko kreskis kaj
         kreskis, ĝis ĝi fine ricevis la formon de efektiva virino, vestita per plej
         delikata blanka gazo, kiu kvazaŭ estis kunmetita el milionoj da stelformaj
         flokoj. Ŝi estis bela kaj delikata, sed el glacio, el blindiga, brilanta
         glacio; ŝi tamen estis vivanta. La okuloj brilis kiel du helaj steloj, sed
         ili maltrankvile ruliĝadis tien kaj reen senhalte kaj senripoze. Ŝi kapsignis
         al la fenestro kaj voksignis per la mano. La malgranda knabo timegiĝis
         kaj desaltis de la seĝo. Tiam ŝajnis al li, ke granda birdo ekstere preterflugis
         la fenestron.
</p>
<p class="p">         En la sekvanta tago estis serena frosta vetero, kaj poste komencis 
         degeli; la printempo venis, la suno lumis, la pintoj de la herbotrunketoj
         elŝoviĝis el la tero, la hirundoj konstruis nestojn, la fenestroj estis
         malfermitaj, kaj la malgrandaj infanoj denove sidis en sia ĝardeneto
         alte supre en la tegmenta defluilo, super ĉiuj etaĝoj.
</p>
<p class="p">         La rozoj en tiu somero floris eksterordinare bele. La malgranda
         knabino ellernis kanton, en kiu ankaŭ estis parolate pri rozoj, kaj ĉe la
         kantado pri la rozoj ŝi pensis pri siaj propraj; kaj ŝi kantis tion al la
         malgranda knabo, kaj li kantis kune:</p>
<center class="lg">         
       <span class="l">„Mi amas la rozojn, la florojn de Dio,</span>
<br>
       <span class="l">Sed pli la Kreinton, la patron de ĉio.“</span>
<br> 
</center>

<p class="p">         Kaj la infanoj tenis sin reciproke je la manoj, kisis la rozojn kaj
         rigardis en la serenan Dian sunlumon kaj parolis al ĝi, kvazaŭ tie estus
         la infano Jesuo. Kiaj belegaj someraj tagoj tio estis, kiel agrablege estis
         sidi ĉe la freŝaj rozarbetaĵoj, kiuj ŝajne neniam ĉesos flori!
</p>
<p class="p">         Kay kaj Gerda sidis kaj rigardis la bildolibron kun la multaj bestoj kaj
         birdoj, kaj subite - la horloĝo sur la granda preĝeja turo ĵus batis la
         kvinan horon - Kay diris: "Ha! mi eksentis kvazaŭ pikon tra la koro!
         Kaj nun io enflugis al mi en la okulon!" 
</p>
<p class="p">         La malgranda knabino prenis lin je la kolo; li palpebrumadis per
         la okuloj, sed oni nenion povis tie vidi.
</p>
<p class="p">         "Mi opinias, ke ĝi malaperis!" li diris, sed ĝi ne malaperis. Ĝi estis
         ĝuste unu el tiuj vitropecetoj, kiuj derompiĝis de la spegulo, de la sorĉa
         spegulo, kiun ni kredeble ankoraŭ memoras kaj kiu havis tian efikon, ke
         ĉio granda kaj bona, kio en ĝi speguliĝis, fariĝis malgranda kaj malbela,
         kaj ĉiu malbonaĵo en ia objekto tuj fariĝis plene videbla. La malfeliĉa
         Kay, al li tia vitropeceto penetris ankaŭ rekte en la koron. Ĝi devis nun
         baldaŭ fariĝi bulo da glacio. Estas vero, ke ĝi plu ne doloris; sed ĝi tie
         estis.
</p>
<p class="p">         "Kial vi ploras?" li demandis. "Tiel vi aspektas malbele. Al mi ja nenio
         mankas! Fi!" li subite ekkriis, "la rozo estas ja difektita de vermo! Kaj
         vidu, tiu ne kreskas rekte. En efektiveco tio estas sufiĉe malbelaj rozoj.
         Ili estas tiel same malbelaj kiel la kestoj, en kiuj ili staras!" Kaj li forte
         ekpuŝis per la piedo la keston kaj deŝiris ambaŭ rozojn.
</p>
<p class="p">         "Kay, kion vi faras!" ekkriis la malgranda knabino; kaj kiam li
         rimarkis ŝian fortan timegiĝon, li deŝiris ankoraŭ unu rozon kaj post tio
         ensaltis en sian fenestron kaj forlasis la malgrandan afablan Gerdan.
</p>
<p class="p">         Kiam ŝi poste venis kun la bildolibro, li diris, ke tio estas nur por
         suĉinfanoj; kaj kiam la avino rakontis historiojn, li ĉiam elpaŝadis kun
         ia "sed" ; kiam li tion povis faris nerimarkite, li eĉ ŝteliĝadis malantaŭ
         ŝin, surmetadis okulvitrojn kaj imitadis ŝian voĉon. Li tion faradis tiel
         lerte, ke oni ne povis ne ridi. Baldaŭ li povosciis mokimiti la manieron
         de parolado kaj de irado de ĉiuj homoj sur la tuta strato. Ĉion strangan
         kaj malbelan Kay povosciis kopii tre trafe, kaj la homoj diris: "La
         knabo havas bonegajn kapablojn!" Sed kaŭzo de tio estis la vitro, kiu
         enflugis al li en la okulon, kaj la vitro, kiu sidis en lia koro. Tio estis la
         kaŭzo, pro kia li incitetadis eĉ la malgrandan Gerdan, kiu lin amis el la
         tuta koro.
</p>
<p class="p">         Liaj ludoj ricevis nun tute alian karakteron, ili fariĝis pli raciaj. En unu
         vintra tago, kiam komenciĝis neĝa blovado, li venis kun pligrandiga
         vitro, metis eksteren anguleton de sia surtuto kaj lasis fali sur ĝin la
         neĝajn flokojn.
</p>
<p class="p">         "Rigardu iom en la vitron, Gerda!" li diris; kaj ĉiu neĝa floko fariĝis
         multe pli granda kaj aspektis kiel belega floro aŭ dekpinta stelo. La
         vidaĵo estis tre bela.
</p>
<p class="p">         "Ĉu vi vidas, kiel artoplene!" ekkriis Kay; "tio donas multe pli da
         plezuro kaj da materialo por pripensado, ol la efektivaj floroj! Krom tio
         en ili troviĝas nenia eraro, ili estas tute regulaj; se ili nur ne disfandiĝus!" 
</p>
<p class="p">         Mallonge post tio Kay venis kun grandaj pugnogantoj kaj kun sia glitveturileto
         sur la dorso. Li flustris al Gerda en la orelojn: "Mi ricevis
         permeson veturi al la granda placo, kie la aliaj ludas!" Kaj li forkuris.
</p>
<p class="p">         Tie sur la placo de tempo al tempo la plej petolemaj knaboj alligadis
         siajn glitveturilojn al la veturiloj de la vilaĝanoj kaj tiel kunveturadis
         sufiĉe longan distancon. Tio estis tre gaja. Kiam la amuziĝado estis en
         plena vigleco, venis unu granda, blanke kolorigita glitveturilo. En ĝi
         sidis unu persono, envolvita en blanka kruda pelto kaj kovrita per
         blanka pelta ĉapo. La glitveturilo dufoje ĉirkaŭveturis la placon, kaj Kay
         sukcesis alligi al ĝi sian malgrandan glitveturilon, kaj jen li ekveturis
         kune. Ĉiam pli kaj pli ili veturis rekte sur la plej proksiman straton. La
         kondukanto de la glitveturilo turnis la kapon kaj tiel afable kapjesis al
         Kay, kvazaŭ ili konus unu la alian. Ĉiufoje, kiam Kay volis deligi sian
         malgrandan glitveturilon, la persono denove balancadis la kapon, kaj
         tiam Kay restis. Tuj kiam ili elveturis ekster la urban pordegon, la neĝa
         blovado fariĝis tiel forta, ke la malgranda knabo ne povis plu rekoni la
         manon antaŭ la okuloj, dum li tamen veturis pluen. Tiam li fine ellasis
         el la manoj la ŝnuron, por liberigi sin de la granda glitveturilo, sed nenio
         helpis, lia veturileto pendis fortike, kaj la veturado estis rapida kiel
         vento. Tiam li ekkriis tre laŭte, sed neniu lin aŭdis, kaj la neĝo turniĝadis
         kaj la glitveturilo flugis antaŭen: De tempo al tempo oni sentis
         puŝon, kvazaŭ oni veturus super kavojn aŭ arbetaĵojn. La knabo estis
         tute terurita, li volis ekpreĝi Patronian, sed li memoris nenion krom la
         tabelo de multobligo.
</p>
<p class="p">         La neĝaj flokoj fariĝadis ĉiam pli kaj pli grandaj, fine ili aspektis kiel
         grandaj blankaj kokinoj. Subite la ĉevaloj saltis flanken, la glitveturilo
         haltis, kaj la veturiganto leviĝis; la pelto kaj ĉapo estis el pura neĝo.
         Tio estis sinjorino, alta kaj gracia, blindige blanka, tio estis la neĝa
         reĝino.
</p>
<p class="p">         "Ni veturis sufiĉe rapide" , ŝi diris. "Sed ĉu en tia vetero oni devas
         frostosuferi? Venu, enrampu en mian ursan pelton!" Kaj ŝi sidigis lin en
         la glitveturilo apud si kaj metis ĉirkaŭ lin la pelton, tiel ke li havis la
         impreson, kvazaŭ li eniĝas en amason da neĝo.
</p>
<p class="p">         "Ĉu vi ankoraŭ frostosuferas?" ŝi demandis, kisante lin sur la frunto,
         Hu, tio estis ankoraŭ pli malvarma ol glacio, tio tuj penetris ĝis lia koro,
         kiu ja sen tio estis jam duone bulo da glacio. Li havis la senton, kvazaŭ
         li tuj mortos; sed nur unu momenton daŭris tiu sento, poste al li fariĝis
         tute bone. Li plu tute ne sentis la malvarmon ĉirkaŭ si.
 </p>
<p class="p">        "Mian glitveturilon! Ne forgesu mian glitveturilon!" Tion li rememoris
         antaŭ ĉio. Ĝi estis alligita al unu el la blankaj kokinoj, kiu flugis
         malantaŭe kun la veturileto sur la dorso. La neĝa reĝino kisis Kayon
         ankoraŭ unu fojon, kaj tiam li forgesis la malgrandan Gerdan kaj la
         avinon kaj ĉiujn el la hejmo.
</p>
<p class="p">         "Nun vi plu ne ricevos kisojn!" ŝi diris, "ĉar alie mi povus vin kismortigi!" 
</p>
<p class="p">         Kay rigardis ŝin, ŝi estis bela, pli saĝan kaj pli ĉarman vizaĝon li ne
         povis imagi al si. Nun ŝi ne ŝajnis al li formitaĵo el glacio, kiel tiam
         kiam ŝi sidis ekstere antaŭ la fenestro kaj faris al li kapsignojn. En liaj
         okuloj ŝi estis estaĵo perfekta. Li tute ne sentis timon antaŭ ŝi, li rakontis
         al ŝi, ke li povoscias kalkuli en la kapo, eĉ kun nombronoj, li sciis la
         nombron de la kvadrataj mejloj kaj de la loĝantoj de la lando, kaj ŝi
         ridetis ĉe ĉio. Tiam ekŝajnis al li, ke tio, kion li scias, ne estas sufiĉa, kaj
         li ekrigardis supren en la grandan, grandan spacon da aero,
         kaj ŝi flugis
         kun li, flugis alte supren, al la nigra nubo, kaj la ventego bruis, kvazaŭ
         ĝi kantus malnovajn kantojn. Ili flugis super arbaroj kaj lagoj, super
         maroj kaj landoj. Malsupre en la profundo siblis la malvarma vento,
         kriis la lupoj, briletis la neĝo kaj super tio flugis la nigraj kriantaj kornikoj;
         sed super ili brilis la luno, granda kaj klara, kaj al ĝi Kay rigardadis
         en la daŭro de la tuta longa, longa vintra nokto. En la tago li
         dormis ĉe la piedoj de la neĝa reĝino.</p>
</div>
<a name="tria"></a>
<div class="@type">

<h3 class="head">Tria rakonto</h3>

<h3 class="head">La florĝardeno de la virino, kiu povosciis sorĉi.</h3>
          
<p class="first_p">         Sed kio fariĝis kun la malgranda Gerda, kiam Kay plu ne revenis? Kie
         en la mondo li troviĝis? Neniu tion sciis, neniu povis doni informon pri
         tio. La knaboj nur rakontis, ke ili vidis, kiel li alligis sian glitveturileton
         al glitveturilo granda kaj luksa, kiu veturis sur la stratojn kaj poste elveturis
         ekster la urban pordegon. Neniu sciis, kie li estis; fluis multe da
         larmoj, la malgranda Gerda ploris maldolĉe kaj longe. Poste oni supozis,
         ke li mortis, ke li dronis en la rivero, kiu fluis proksime preter la urbo.
         Estis ankoraŭ longatempe senlumaj vintraj tagoj.
</p>
<p class="p">         Jen aperis la printempo kun pli varma sunlumo.
</p>
<p class="p">         "Kay mortis kaj malaperis!" diris la malgranda Gerda.
</p>
<p class="p">         "Tion mi ne opinias!" diris la sunlumo.
</p>
<p class="p">         "Li mortis kaj malaperis!" ŝi diris al la hirundoj.
</p>
<p class="p">         "Tion ni ne opinias!" respondis ĉi tiuj, kaj fine la malgranda Gerda
         tion ankaŭ plu ne opiniis.
</p>
<p class="p">         "Mi surmetos miajn ruĝajn ŝuojn" , ŝi diris unu matenon, "tiujn,
         kiujn Kay ankoraŭ neniam vidis, kaj mi iros al la rivero kaj petos de ĝi
         informon." 
 </p>
<p class="p">        Estis ankoraŭ tre frue, kiam ŝi leviĝis, kisis la maljunan avinon, kiu
         ankoraŭ dormetis, surmetis la ruĝajn ŝuojn kaj ekiris tute sola ekster la
         pordegon al la rivero.
</p>
<p class="p">         "Ĉu estas vere, ke vi forprenis de mi mian malgrandan kamaradon?
         Mi donacos al vi miajn ruĝajn ŝuojn, se vi redonos lin al mi!" 
</p>
<p class="p">         Ŝajnis al ŝi, ke la ondoj mistere jesas al ŝi. Ŝi prenis tiam siajn ruĝajn
         ŝuojn, la plej karan objekton, kiun ŝi posedis, kaj ĵetis ilin ambaŭ en la
         riveron; sed ili falis tute apud la bordo, kaj la malgrandaj ondoj reportis
         ilin returne al ŝi sur la teron, kvazaŭ la rivero ne volis forrabi de ŝi ŝian
         plej karan posedaĵon, des pli, ke ĝi ja ne havis la malgrandan Kayon. Sed
         ŝi pensis, ke ŝi ne sufiĉe malproksimen ĵetis la ŝuojn, tial ŝi engrimpis en
         boaton, kiu staris en la kanaro. Ŝi iris ĝis la plej ekstrema rando kaj
         denove ĵetis la ŝuojn en la ondojn. Sed la boato ne estis fiksita, kaj ĉe la
         movo, kiun ŝi faris, ĝi forŝoviĝis de la tero. Ŝi tion rimarkis kaj rapidis
         reveni, sed antaŭ ol ŝi povis tion fari, la boato estis jam pli ol unu ulnon
         for de la bordo, kaj nun ĝi rapide ekglitis laŭflue de la rivero.
</p>
<p class="p">         Tiam la malgranda Gerda forte ektimis kaj komencis plori, sed nur la
         paseroj aŭdis ŝin, kaj ĉi tiuj ne povis porti ŝin sur la teron; ili tamen
         flugis laŭlonge de la rivero kaj pepadis, kvazaŭ ili volus ŝin konsoli:
         "Ĉi ni estas, ĉi ni estas!" La boato kuris laŭ la fluo; la malgranda Gerda
         sidis tute silente, nur en ŝtrumpoj. Ŝiaj malgrandaj ruĝaj ŝuoj naĝis
         malantaŭ ŝi, sed ili ne povis atingi la boaton, ĉar ĉi tian la fluo pelis pli
         forte.
</p>
<p class="p">         Estis ĉarme sur ambaŭ bordoj; belegaj floroj, maljunaj arboj, sur la
         deklivoj troviĝis ŝafoj kaj bovinoj, sed eĉ unu homon oni ne povis vidi.
</p>
<p class="p">         "Eble la rivero portos min al la malgranda Kay!" pensis Gerda, kaj
         tiam ŝi fariĝis pli gaja, ŝi leviĝis kaj observadis en la daŭro de multe da
         horoj la belajn verdaĵn bordojn. Poste ŝi preterveturis
         grandan ĉerizarban ĝardenon, en kiu staris dometo 
         kun strangaj ruĝaj kaj bluaj fenestroj;
         ĝi estis kovrita per pajlo, kaj ekstere staris du lignaj soldatoj, kiuj antaŭ
         la preterveturantoj surŝultrigis la pafilojn.
</p>
<p class="p">         Gerda ekkriis al ili, ŝi opiniis, ke ili estas vivantaj; sed ili kompreneble
         ne respondis; ŝi tre alproksimiĝis al ili, la fluo pelis la boaton rekte al la
         tero.
</p>
<p class="p">         Gerda ekkriis ankoraŭ pli laŭte, kaj tiam el la domo eliris maljuna, tre
         maljuna virino, kiu apogis sin sur bastono. Por ŝirmi sin kontraŭ la suno,
         ŝi havis sur si grandan ĉapelon, kiu estis pripentrita de plej belaj
         floroj.
</p>
<p class="p">         "Ho kara, kompatinda infano!" diris la maljuna virino, "kiamaniere
         vi trafis sur la grandan torentan riveron kaj forportiĝis tiel malproksimen
         en la mondon?" La maljuna virino iris ĝis la rando de la akvo, altiris
         la boaton per sia bastono al la tero kaj elprenis la malgrandan Gerdan.
</p>
<p class="p">         Kvankam Gerda ĝojis, ke ŝi venis sur sekan teron, ŝi tamen iom timis
         la fremdan maljunan virinon.
</p>
<p class="p">         "Venu do kaj rakontu al mi, kiu vi estas kaj kiamaniere vi venis ĉi
         tien" , ŝi diris.
</p>
<p class="p">         Gerda rakontis al ŝi ĉion, kaj la maljunulino balancis la kapon kaj
         diris: "Hm, hm!" Kaj kiam Gerda ĉion diris al ŝi kaj demandis, ĉu ŝi ne
         vidis la malgrandan Kayon, la virino respondis, ke li ne pretervenis, sed
         kredeble li ankoraŭ venos, ŝi nur ne malĝoju, sed gustumu ŝiajn ĉerizojn,
         rigardu ŝiajn florojn, kiuj estas pli belaj ol ĉiu bildolibro, ĉar ĉiu el ili
         povas rakonti tutan historion. Poste ŝi prenis Gerdan je la mano, iris kun
         ŝi en la malgrandan dometon kaj ŝlosis la pordon.
</p>
<p class="p">         La fenestroj estis tre alte kaj iliaj vitroj estis ruĝaj, bluaj kaj flavaj. La
         taglumo enfaladis tute strange, sed sur la tablo troviĝis plej bongustaj
         ĉerizoj, kaj Gerda manĝis de ili kiom ŝi volis, ĉar ŝi ricevis por tio la permeson.
         Dum ŝi manĝis, la maljuna virino kombis al ŝi la harojn per ora
         kombilo, kaj la haroj krispiĝis kaj briletis kiel oro ĉirkaŭ ĝia ĉarma milda
         vizaĝo, kiu estis ronda kaj floris kiel rozo.
</p>
<p class="p">         "Tian belan malgrandan infanon mi jam tre longe deziris havi!" diris
         la maljunulino. "Vi vidos, kiel bone ni ambaŭ plaĉos unu al la alia!" 
         Kaj ju pli longe ŝi kombis la harojn de la malgranda Gerda, des pli ĉi tiu
         forgesis sian kuneedukiton Kayon, ĉar la maljuna virino povosciis sorĉi,
         sed ŝi ne estis malbona sorĉistino. Ŝi nur iom sorĉadis por sia plezuro,
         kaj ŝi tre deziris restigi ĉe si la malgrandan Gerdan. Tial ŝi eliris en la
         ĝardenon, etendis sian apogbastonon super ĉiujn rozarbetaĵojn, kaj kvankam
         ili ĵus aukoraŭ belege floris, ili nun ĉiuj malaperis internen en la
         nigran teron, tiel ke oni ne povis plu vidi ian signon, kie ili estis starintaj.
         La maljunulino timis, ke ĉe la vido de la rozoj Gerda rememorus siajn
         proprajn, rememorus la malgrandan Kayon kaj forkurus.
</p>
<p class="p">         Nun ŝi elkondukis Gerdan en la florĝardenon: Kia bonodoro, kia belego
         regis tie! Ĉiuj imageblaj floroj, apartenantaj al ĉiuj sezonoj, staris tie en
         plej luksa florado: Nenia bildolibro povus esti pli kolorriĉa kaj pli bela.
         Gerda saltadis de ĝojo kaj ludadis, ĝis la suno subiris malantaŭ la altaj
         ĉerizarboj. Tiam ŝi ricevis beletan liton kun ruĝaj silkaj kusenoj, plenigitaj
         per bluaj violoj, kaj ŝi dormis kaj sonĝis tiel ĉarmege, kiel reĝino en
         la tago de sia edziniĝo. 
</p>
<p class="p">         En la sekvanta tago ŝi denove ricevis la permeson ludi kun la floroj en
         la varma sunlumo, kaj tiel estis dum multe da tagoj. Gerda konis ĉiun
         floron, sed kiom ajn multe da ili tio estis, ŝi tamen havis la senton, ke
         unu inler ili mankas, ŝi nur ne sciis kia. Unu tagon ŝi sidis kaj rigardis
         la ĉapelon de la maljuna virino kun la pentritaj floroj, kaj ĝuste la plej
         bela inter ili estis rozo. La maljunulino forgesis forigi ĝin de la ĉapelo,
         kiam ŝi la aliajn malaperigis en la teron. Tiel okazas, se oni ne ĉiam estas
         tute atenta kun siaj pensoj! "Kio!" diris Gerda, "ĉu tute ne troviĝas ĉi
         tie rozoj?" kaj ŝi saltis inter la bedojn, serĉis kaj serĉis, sed ŝi ne povis
         trovi eĉ unu rozon. Tiam ŝi sidiĝis kaj ekploris; sed ŝiaj varmegaj larmoj
         falis ĝuste sur unu lokon, kie subteriĝis rozarbetaĵo, kaj kiam la varmaj
         larmoj malsekigis la teron, la arbetaĵo subite elteriĝis, tiel same floranta,
         kiel ĝi estis subteriĝinta, kaj Gerda ĝin ĉirkaŭprenis, kisis la rozojn,
         rememoris la belajn rozojn hejme, kaj ĉe tio ankaŭ la malgranda Kay
         revenis en ŝian memoron.
</p>
<p class="p">         "Ho, kiom multe da tempo mi perdis per la prokrasto!" diris la malgranda
         knabino. "Mi volis ja serĉi Kayon! Ĉu vi ne scias, kie li estas?" 
         ŝi demandis la rozojn. "Ĉu vi opinias, ke li mortis kaj malaperis?" 
</p>
<p class="p">         "Mortinto li ne estas!" diris la rozoj. "Ni estis ja en la tero, kie troviĝas
         ĉiuj mortintoj, sed Kay tie ne estis!" 
</p>
<p class="p">         "Mi dankas, mi kore dankas!" rediris la malgranda Gerda kaj iris al
         la aliaj floroj, rigardis en ilian florkalikon kaj demandis: "Ĉu vi ne scias,
         kie estas la malgranda Kay?" 
</p>
<p class="p">         Sed ĉiu floro staris en la sunlumo kaj revis pri sia propra fabelo aŭ
         historieto. Multe da ĉi tiuj aŭdis la malgranda Gerda, sed neniu floro ion
         sciis pri Kay.
</p>
<p class="p">         Kion diris la fajrolilio?
</p>
<p class="p">         "Ĉu vi aŭdas la tamburon? Bum, bum! Tio estas nur du tonoj, ĉiam
         bum, bum! Aŭskultu la funebran kantadon de la virinoj! Aŭskultu la
         vokadon de la pastroj! En sia longa ruĝa vesto staras la Hindino sur la
         brullignaro, avide la flamoj elŝovas siajn langojn supren ĉirkaŭ la virino
         kaj ŝia mortinta edzo. Sed la Hindino pensas pri la vivanto ĉi tie en la
         rondo, pri li, kies okuloj brulis pli varmege ol la flamoj, pri li, kies
         okulfajro penetras en ŝian koron pli forte ol la flamoj, kiuj tuj aliformigos
         ŝian korpon en cindron. Ĉu la flamo de la koro povas morti en la
         flamoj de la brullignaro?" 
</p>
<p class="p">         "Tio estas por mi tute nekomprenebla!" diris la malgranda Gerda.
</p>
<p class="p">         "Tion rakontas mia fabelo!" diris la fajrolilio:
</p>
<p class="p">         Kion diris la konvolvulo?
</p>
<p class="p">         "Transe de la mallarĝa kampa vojo staras malnova kavalira kastelo.
         Densa vinko volviĝas ĉirkaŭ la malnovaj ruĝaj muroj, folio ĉe folio, super
         la balkonon, kaj sur ĉi tiu staras bela knabino. Ŝi kliniĝas super la
         balustradon kaj rigardas malsupren sur la vojon. Nenia rozo pendas
         pli freŝe sur siaj branĉoj ol ŝi; nenia pomarba floraĵo, kiun la vento
         forpelas de la arbo, ŝvebas pli malpeze ol ŝi. Kiel susuras ŝia multekosta
         silka vesto! Ĉu li ankoraŭ ne venas?" 
</p>
<p class="p">         "Ĉu vi parolas pri Kay?" demandis la malgranda Gerda.
</p>
<p class="p">         "Mi parolas nur pri mia fabelo, pri mia sonĝo" , respondis la konvolvulo.
</p>
<p class="p">          Kion diras la galanto?
</p>
<p class="p">         "Inter la arboj sur ŝnuroj pendas longa tabulo, tio estas balancilo; du
         ĉarmaj knabinetoj - iliaj vestoj estas blankaj kiel neĝo, longaj verdaj
         silkaj rubandoj flirtas de la ĉapeloj - sidas sur ĝi kaj balancas sin. La
         frato, kiu estas pli granda ol ili, staras sur la balancilo, per la brako li
         ĉirkaŭprenis la ŝnuren, por sin teni, ĉar en unu mano li havas malgrandan
         tason, en la dua argilan pipon, li faras sapajn vezikojn. La
         balancilo moviĝas, kaj la vezikoj flugas kun beletaj ŝanĝiĝantaj koloroj.
         La lasta pendas ankoraŭ ĉe la trunko de la pipo kaj balanciĝas en la
         vento; la balancilo moviĝas. La nigra hundeto, malpeza kiel la vezikoj,
         leviĝas supren sur la malantaŭaj piedoj kaj volas ankaŭ sur la balancilon.
         Ĉi tiu flugas returne, la hundo falas, bojas kaj koleras. Ĝi estas incitetata,
         la vezikoj krevas, - balanciĝanta tabulo, krevanta ŝaŭmaĵo estas
         mia kanto!" 
</p>
<p class="p">         "Eble tio, kion vi rakontas, estas bela, sed vi ĝin rakontas tiel malgaje,
         kaj pri la malgranda Kay vi nenion diras!" 
</p>
<p class="p">         Kion rakontas la hiacintoj?
</p>
<p class="p">         "Estis tri belaj fratinoj, diafanaj kaj delikataj; la vesto de unu estis
         ruĝa, la vesto de la dua estis blua, kaj la vesto de la tria estis tute blanka.
         Mano en mano ili dancadis ĉe la senbrua lago en la serena lunlumo. Ili
         ne estis elfoj, ili estis homidoj. Tie estis tia dolĉa bonodoro, kaj la knabinoj
         malaperis en la arbaro. La bonodoro fariĝis pli forta, - tri ĉerkoj,
         en kiuj kuŝis la belaj knabinoj, glitis el la densejo de la arbaro trans la
         lagon. Lampiroj lumante flugadis ĉirkaŭe, kiel malgrandaj ŝvebantaj
         kandeletoj. Ĉu la dancintaj knabinoj dormas aŭ ĉu ili mortis? La odoro
         de la floro diras, ke ili estas kadavroj. La vespera sonorilo sonoras pri
         mortintoj!" 
</p>
<p class="p">         "Vi faras min tute malgaja!" diris la malgranda Gerda, "Vi odoras
         tiel forte; mi devas pensi pri la mortintaj knabinoj! Ha, ĉu efektive
         la malgranda Kay mortis? La rozoj estis sub la tero, kaj ili diras,
         ke ne!" 
</p>
<p class="p">         "Tin, tin!" sonoris la sonoriletoj de la hiacinto. "Ni ne sonoras pri la
         malgranda Kay, kiun ni tute ne konas! Ni nur kantas nian kanton, la
         solan, kiun ni scias!" 
</p>
<p class="p">         Gerda iris al la leontodo, kiu lumetis tra siaj verdaj folioj.
</p>
<p class="p">         "Vi estas malgranda radianta suno," ekparolis al ĝi Gerda, "diru al
         mi, ĉu vi scias, kie mi povas trovi mian ludkamaradon?" 
</p>
<p class="p">         La leontodo lumis tre bele kaj rigardis Gerdan. Kian kanton la leontodo
         povis kanti? Ankaŭ ĝia kanto ne estis pri Kay.
</p>
<p class="p">         "Sur malgrandan korton en la unua printempa tago la ĉarma suno
         lumis tre varme; la radioj glitis malsupren laŭ la blankaj muroj de la
         najbara domo; tute apude disvolviĝis la unua flava floro kaj lumis kiel
         oro en la varmaj radioj de la suno. La maljuna avino sidis ekstere en sia
         seĝo; la nepino, malriĉa bela servistino, post farita mallonga vizito venis
         returne hejmen. Ŝi kisis la avinon. Estis oro, kora oro, en tiu feliĉa kaj
         feliĉiga kiso, oro en la buŝo; oro en la koro, oro en la matena horo. Vidu,
         tio estas mia malgranda historio!" diris la leontodo.
</p>
<p class="p">         "Mia maljuna kompatinda avino!" ĝemis Gerda. "Jes, ŝi certe sopiras
         pri mi, malĝojas pri mi, kiel ŝi malĝojis pri la malgranda Kay. Sed mi
         venos returne hejmen, kaj tiam mi rekondukos kun mi Kayon. Vane mi
         demandas la florojn, ili scias nur sian propran kanton, ili donas al mi
         nenian informon!" Kaj ŝi suprenfaldis sian jupeton, por povi kuri pli
         rapide. Sed la narciso frapis ŝian piedon, kiam ŝi ĝin transsaltis. Tiam ŝi
         haltis, rigardis la malplenan floron kaj demandis: "Eble vi ion scias?" 
         kaj ŝi tute malalten kliniĝis al la floro. Kaj kion diris ĉi tiu?
</p>
<p class="p">         "Mi povas vidi min mem, mi ponas vidi min mem!" babilis la narciso.
</p>
<p class="p">         "Ho, ho, kiel mi bonodoras! Supre en la subtegmenta ĉambreto
         staras duone vestita malgranda dancistino; jen ŝi staras sur unu piedo,
         jen sur ambaŭ; la tutan mondon ŝi forpuŝas per la piedoj; sed ĉio estas
         nur blufo. Ŝi verŝas akvon el la tekruĉo sur peceton da ŝtofo, kiun ŝi
         tenas, - tio estas ŝia korseto! Jes, jes, pureco estas duono de la vivo!
         La blanka vesto, kiu pendas tie sur la hoko, estas ankaŭ lavita en la
         tekruĉo kaj sekigita sur la tegmento. Kiam ŝi ĝin metas sur sin, ŝi ligas
         ĉirkaŭ la kolon la safrane flavan tukon, tiam la vesto ŝajnas pli blanka.
         Alten la piedon! Rigardu, kiel ŝi sin plenblovas sur unu trunketo! Mi
         povas vidi min mem, mi povas vidi min meml!" 
</p>
<p class="p">         "Tio estas por mi tute indiferenta!" diris Gerda, "tio ne estas taŭga
         rakonto por mi!" Kaj ŝi kuris ĝis la rando de la ĝardeno.
</p>
<p class="p">         La pordo estis fermita; tamen ŝi premis la rustiĝintan anson tiel longe,
         ĝis ĝi cedis kaj la pordo malfermiĝis; kaj nun la malgranda Gerda nudapide
         elkuris en la malproksiman mondon. Tri fojojn ŝi ekrigardis
         malantaŭen, sed neniu ŝin persekutis. Fine ŝi ne povis plu iri kaj sidiĝis
         sur granda ŝtono. Kiam ŝi ekrigardis ĉirkaŭen, ŝi rimarkis, ke la somero
         pasis; estis malfrua aŭtuno, sed en la bela ĝardeno; kie ĉiam reĝis sunlumo
         kaj staris floro de ĉiuj sezonoj, oni tion ne povis rimarki.
</p>
<p class="p">         "Ho Dio, kiom multe da tempo mi perdis!" diris la malgranda
         Gerda. "Fariĝis ja aŭtuno, mi ne devas ripozi!" Kaj ŝi leviĝis, por iri
         pluen. 
</p>
<p class="p">         Ho, kiel vundoplenaj kaj lacaj estis ŝiaj malgrandaj piedoj, kaj kiel
         malvarme kaj krude estis ĉirkaŭe! La longaj folioj de la saliko estis
         flavaj, kaj per grandaj gutoj la roso faladis malsupren. Unu folio post
         la alia defalis, nur la prunelarbo havis sur si ankoraŭ fruktojn, kiuj
         cetere estis sufiĉe akragustaj kaj adstringantaj por la buŝo. Ho, kiel grize
         kaj malfacile estis en la malproksima mondo!</p>

</div>
<a name="kvara"></a>
<div class="@type">

<h3 class="head">Kvara rakonto</h3>

<h3 class="head">Princo kaj reĝidino.</h3>

<p class="first_p">         Gerda devis denove ripozi. Jen sur la neĝo, ĝuste kontraŭ ŝia loko de
         ripozo, eksaltis granda korniko, kiu jam antaŭe tie sidis, atente ŝin
         rigardis kaj balancadis la kapon. Nun ĝi diris: "Kra, kra! bon tag, bon
         tag!" Pli bone ĝi ne povis paroli, ĝi tamen ne havis malbonajn intencojn
         koncerne la malgrandan knabieton kaj demandis ŝin, kien ŝi iras tiel sola
         en la malproksiman mondon. La vorton "sola" Gerda komprenis tro
         bone, kaj ĝian tutan enhavon ŝi sentis tre profunde; kaj ŝi rakontis
         al la korniko sian tutan vivon kaj sorton kaj demandis, ĉu ĝi ne vidis
         Kayon.
</p>
<p class="p">         La korniko balancis la kapon tre medite kaj diris: "Povas esti, povas
         esti!" 
</p>
<p class="p">         "Kiel? Ĉu vi tion opinias?" ekkriis la malgranda knabino kaj kisis la
         kornikon tiel fortege, ke ŝi preskaŭ premmortigis ĝin.
</p>
<p class="p">         "Singarde, singarde!" diris la korniko. "Mi opinias, ke tio estas la
         malgranda Kay! Sed nun li certe vin forgesis pro la reĝidino!" 
</p>
<p class="p">         "Ĉu li logas ĉe reĝidino?" demandis Gerda. 
</p>
<p class="p">         "Jes, aŭskultu!" respondis la korniko, "sed estas al mi malfacile
         paroli vian lingvon. Tamen se vi komprenas la lingvon de la
         kornikoj, mi povos rakonti pli bone!" 
</p>
<p class="p">         "Ne, tiun lingvon mi ne lernis!" diris Gerda; "sed la avino povosciis
         paroli ĝin tiel same lerte, kiel la rabistan lingvon de la infanoj, Ho, kial
         mi ĝin ne lernis!" 
</p>
<p class="p">         "Ne estas grave!" diris la korniko, "mi rakontos tiel, kiel mi povos,
         sed mia rakontado certe ne estos bona." Kaj ĝi rakontis, kion ĝi sciis.
</p>
<p class="p">        „En la regno, en kiu ni nun sidas, loĝas eksterordinare saĝa reĝidino;
         ĉiujn gazetojn, kiuj ekzistas en la mondo, ŝi tralegis kaj denove forgesis,
         tiel saĝa ŝi estas. Antaŭ nelonge ŝi sidis sur la trono, kio, kiel oni scias,
         tute ne estas interesa, kaj pretervole ŝi kantetis por si:  "Kial do mi ne
         edziniĝu?" ―  "Ha, en ĉi tiuj vortoj estas multe da vero!" ŝi ekpensis,
         kaj tuj ŝi decidis edziniĝi. Sed ŝi volis havi edzon, kia povoscius respondi,
         kiam oni parolas al li, tian edzon, kiu ne sole starus kaj havuvs
         grandsinujoran mienon, ĉar tio estas treege enuiga. Ŝi ordonis kunkunvoki
         per tamburado ĉiujn korteganinojn, kaj kiam ĉi tiuj aŭdis ŝian deziresprimon,-
         ili tre ekĝojis. "Tio plaĉas al mi!" ekkriis ĉiu el ili, "pri
         tio mi antaŭ ne longe jam mem pensis!"“ 
          "Kredu al mi, ke ĉiu vorto,
         kiun mi diras al vi, estas la pura vero!" interrompis la korniko sian
         rakontadon;  "mi havas malsovaĝan amatinon, kiu libere promenadas en
         la palaco, kaj ŝi ĉion rakontis al mi!" 
</p>
<p class="p">         Kompreneble ĝia amatino estis ankaŭ korniko, ĉar ĉiu korniko serĉas
         similan al si, kaj tio ĉiam estas korniko.
</p>
<p class="p">        „La gazetoj tuj aperis kun rando el koroj kaj monogramoj de la
         reĝidino. Ĉiu povis legi en ili nigre sur blanke, ke ĉiu juna viro kun bela
         eksteraĵo havas la rajton veni en la palacon kaj paroli kun la reĝidino,
         kaj ke tiun, kiu povoscius tiel paroli, ke malgraŭ la ĉirkaŭanta brilo li
         esprimus siajn pensojn senĝene kaj samtempe parolus plej bone, tiun la
         reĝidino prenos kiel edzon. Jes, jes!“ diris la
         korniko,  "vi povas kredi
         al mi, tio estas tiel same vera, kiel la fakto, ke mi sidas ĉi tie. La homoj
         venis en grandaj amasoj, estis granda kurado kaj puŝiĝado, tamen neniu
         sukcesis, nek ta unuan nek la duan tagon. Kiam ili estis ekstere sur la
         strato, ĉiuj bonege povosciis babili, sed apenaŭ ili eniris tra la pordego
         de la palaco kaj ekvidis la arĝentokovritajn korpogardistojn kaj supre de
         la ŝtuparoj la servistojn en oro kaj la grandajn prilumitajn salonojn, ili
         tuj konfuziĝis. Kaj kiam ili staris antaŭ la trono, sur kiu sidis la reĝidino,
         ili povis nur ripeti ŝian lastan vorton, kaj tia sola ripetado ne estis simpatia
         por ŝi. La homoj estis tiel konfuzitaj, ke ili preskaŭ troviĝis en
         sveno, ĝis ili returne estis sur la strato, tiam la babilado komenciĝis
         denove. En tutaj vicoj ili staris de la urba pordego ĝis la palaco. Mi mem
         estis tie, por ankaŭ tion vidi!" asertis la korniko. "Ili fariĝis malsataj
         kaj soifaj, tamen en la palaco oni ne donis al ili eĉ iom da malfreŝa akvo.
         Estas vero, ke kelkaj el la plej saĝaj provizis sin per
         buterpanoj, sed ili
         ne dividis ilin kun sia najbaro. Ili pensis: ‚Li aspektu malsata, tiam la
         reĝidino lin ne prenos!’" 
</p>
<p class="p">         "Sed Kay, la malgranda Kay!" demandis Gerda. "Kiam li venis? Ĉu
         li ankaŭ troviĝis inter la amaso?" 
</p>
<p class="p">         "Ne rapidu! Nun ni alvenas ĝuste al li! En la tria tago venis malgrada
         persono, sen ĉevaloj aŭ veturilo, tute gaja kaj bonhumora, kiu
         kvazaŭ promenante iris rekte en la palacon. Liaj okuloj brilis kiel la viaj,
         li havis belegajn longajn harojn, sed malriĉajn vestojn." 
</p>
<p class="p">         "Tio estis Kay!" ĝoje ekkriis Gerda. "Ho, mi do lin trovis!" Kaj ŝi
         plaŭdis per la manoj.
</p>
<p class="p">         "Li havis malgrandan tornistron sur sia dorso" , diris la korniko.
</p>
<p class="p">         "Ne, tio certe estis lia glitveturileto!" diris Gerda, "ĉar kun sia 
         glitveturileto li foriris!" 
</p>
<p class="p">         "Povas esti!" rediris la korniko; "mi ne vidis tute precize. Sed tion
         mi scias de mia malsovaĝa amatino, ke kiam li eniris tra la pordego de
         la palaco kaj ekvidis la arĝentokovritajn korpogardistojn kaj supre de
         la ŝtuparoj la servistojn en oro, li absolute neniom konfuziĝis. Li
         faris al ili supraĵan kapsignon kaj diris: ‚Estas certe enuige stari
         sur la ŝtuparo, mi preferas eniri!’ Interne la salonoj brilis per hela
         lumo de kandeloj. Sekretaj konsilanoj kaj ekscelencoj iradis sur propraj
         piedoj kaj portis orajn vazojn; oni certe povis ricevi korpremon.
         Liaj botoj knaris terure laŭte, sed ŝajnis, ke tio lin tute ne maltrankviligis." 
</p>
<p class="p">         "Tio tute certe estis Kay!" ekkriis Gerda, "mi scias, li havis novajn
         botojn; mi aŭdis kiel ili knaris en la ĉambro de la avino!" 
</p>
<p class="p">         "Jes, kiel ili knaris!" diris la korniko; "kaj vigle kaj bonhumore li
         eniris rekte al la reĝidino; ĉi tiu sidis sur perlo, kiu estis tiel granda kiel
         radŝpinilo. Ĉiuj kortegaj sinjorinoj kun siaj servistinoj kaj kun la servistinoj
         de siaj servistinoj kaj ĉiuj kavaliroj kun siaj servistoj kaj kun la
         servistoj de siaj servistoj, kiuj ankaŭ havis servobubon, staris en ordo
         ĉirkaŭe. Ju pli proksime al la pordo ili staris, des pli fiere ili aspektis.
         Antaŭ la servobubo de la servisto de servisto, kiu ĉiam portas pantoflojn,
         oni de respekto preskaŭ devis direkti la rigardon al la planko, tiel fiere
         li staris ĉe la pordo!" 
</p>
<p class="p">         "Tio kredeble estas terura!" diris la malgranda Gerda, "Kaj Kay tamen
         ricevis la reĝidinon?" 
</p>
<p class="p">         "Se mi ne estus korniko, mi ŝin ricevus, malgraŭ ke mi estas jam
         fianĉigita. Oni diras, ke li parolis tiel same bone, kiel mi parolas, kiam
         mi uzas la lingvon de kornikoj, tion diris al mi mia malsovaĝa amatino.
         Li estis gaja kaj ĉarmega. Cetere li tute ne havis edziĝajn intencojn, li
         venis sole nur por aŭdi la saĝecon de la reĝidino, kaj ĝin li trovis bona,
         kaj ŝi lin ankaŭ trovis bona." 
</p>
<p class="p">         "Jes, certe! tio estis Kay!" diris Gerda, "li estis tiel saĝa, li povosciis
         kalkuli en la kapo kun nombronoj! Ho, ĉu vi ne volus enkonduki min
         en la palacon?" 
</p>
<p class="p">         "Nu, estas facile tion diri!" respondis la korniko. "Sed kiamaniere ni
         tion faros? Mi parolos pri tio kun mia malsovaĝa amatino; ŝi kredeble
         povos doni al ni konsilon. Ĉar tion mi devas al vi diri, ke tia malgranda
         knabino, kiel vi, neniam ricevas permeson por eniri." 
</p>
<p class="p">         "Jes, mi ĝin ricevos!" ekkriis Gerda. "Kiam Kay aŭdos pri mia alveno,
         li tuj eliros kaj prenos min!" 
</p>
<p class="p">         "Atendu min tie ĉe la barilo!" diris la korniko, skuetis la kapon kaj
         forflugis.
</p>
<p class="p">         Estis jam mallume, kiam la korniko revenis. "Ra, ra!" ĝi diris. "Mi
         transdonas al vi multe da salutoj de ŝi! Jen estas malgranda pano por vi,
         kiun ŝi prenis el la kuirejo, kie troviĝas sufiĉe da pano, kaj vi certe estas
         malsata! Estas por vi nefareble veni en la palacon, ĉar vi estas nudapieda.
         La arĝentokovritaj korpogardistoj kaj la servistoj en oro tion ne
         permesus. Tamen ne ploru, vi iamaniere jam venos tien. Mia amatino
         konas malgrandan malantaŭan ŝtuparon, kiu kondukas al la dormoĉambro,
         kaj ŝi scias, kie ŝi povas ricevi la ŝlosilon." 
</p>
<p class="p">         Ili eniris en la ĝardenon, en la grandan aleon, kie la folioj jam defalis
         unuj post la aliaj, kaj kiam en la palaco iom post iom estis estingitaj ĉiuj
         kandeloj, la korniko kondukis la malgrandan Gerdan al
         malantaŭa pordo, kiu estis nur duonfermita.
</p>
<p class="p">         Ho, kiel la koro de Gerda batis de timo kaj sopiro! Ŝi havis tian senton,
         kvazaŭ ŝi volas fari ion malbonan, kaj tamen ŝi volis ja nur sciiĝi,
         ĉu la malgranda Kay tie estas. Jes tio astis certe li! Ŝi prezentis al si tute
         vive liajn saĝajn okulojn, liajn longajn harojn; ŝi vidis lin sincere ridanta,
         kiel tiam, kiam ili hejme sidis sub la rozoj. Li certe ĝojos, kiam li ŝin
         vidos, kiam li aŭdos, kiel malproksiman vojiron ŝi faris pro li, kaj kiam
         li sciiĝos, kiel afliktitaj ili ĉiuj estis hejme, kiam li plu ne revenis. Ho, tio
         estis timo kaj ĝojo!
</p>
<p class="p">         Jen ili estis sur la ŝtuparo. Tie sur ŝranko brulis malgranda lampo. Meze
         sur la planko staris la malsovaĝa korniko, turnadis la kapeton ĉiuflanken
         kaj observadis Gerdan, kiu faradis riverencojn, kiel la avino ŝin instruis.
</p>
<p class="p">         "Mia fianĉo rakontis al mi pri vi, mia malgranda fraŭlineto, tre multe
         da bono!" komencis la malsovaĝa korniko. "Via sorto estas ankaŭ efektive
         tre kortuŝanta. Estu tiel bona kaj prenu la lampon, mi iras antaŭ vi.
         Ni iros ĉi tie rekte, ĉar ĉi tie ni neniun renkontos." 
</p>
<p class="p">         "Ŝajnas al mi, ke iu venas malantaŭ ni!" diris Gerda; kaj efektive io
         preterflugis preter ŝi. Estis tiel, kvazaŭ ombroj transglitas sur la muro,
         ĉevaloj kun flirtantaj kolharoj kaj graciaj kruroj, ĉasoservistoj, sinjoroj
         kaj sinjorinoj sur ĉevaloj.
</p>
<p class="p">         "Tio estas nur sonĝoj!" diris la korniko, "ili venas kaj prenas la
         pensojn de la altaj gesinjoroj al ĉaso. Tio estas favora por nia celo,
         en tia okazo vi en la lito povos pli bone ilin pririgardi. Sed mi fidas,
         ke kiam vi atingos honoron kaj altan situacion, vi montros dankeman
         koron." 
</p>
<p class="p">         "Kial ni nun perdu vortojn pri tio!" diris la arbara korniko.
</p>
<p class="p">         Jen ili eniris en la unuan salonon; ĝi estis kovrita per rozokolora atlaso,
         kaj artefaritaj floroj ornamis ĉiujn murojn. Ĉi tie la sonĝoj jam preterflugis
         antaŭ ili, sed ili flugis tiel rapide, ke Gerda ne sukcesis vidi la
         altajn gesinjorojn. Unu salono estis pli luksa ol la alia; la vido de la
         multaj grandvaloraĵoj povis simple kaŭzi kapturnon. Jen ili estis en la
         dormoĉambro. Ĝia plafono similis al granda palmo kun folioj el vitro, el
         belega vitro, kaj meze sur la planko, fiksite al dika stango el oro, staris
         du litoj, el kiuj ĉiu havis la formon de lilio. Unu, en kiu kuŝis la reĝidino,
         estis blanka; la dua estis ruĝa, kaj en ĉi tiu Gerda devis serĉi la malgrandan
         Kayon. Ŝi forklinis flanken unu el la folioj, kaj tiam ŝi ekvidis
         brunan nukon. Jes, tio estis Kay! Ŝi elkriis tute laŭte lian nomon, tenis
         la lampon tiel, ke la lumo falu sur lin... la sonĝoj surĉevale enkuregis
         returne en la ĉambron, li vekiĝis, turnis la kapon, kaj... tio ne estis la
         malgranda Kay.
</p>
<p class="p">         La princo similis al li nur per sia nuko, sed li estis juna kaj bela. Kaj
         el la blanka liliforma lito elrigardis la reĝidino kaj demandis, kio tio estas.
         Tiam la malgranda Gerda ekploris kaj rakontis sian tutan historion kaj
         ĉion, kion la kornikoj faris por ŝi.
</p>
<p class="p">         "Ho kompatinda infano!" diris la princo kaj la reĝidino, kaj ili laŭdis
         la kornikojn kaj diris, ke ili tute ne koleras ilin, sed ke pli ofte ili tion ne
         faru. Dume ili ricevos rekompencon.
</p>
<p class="p">         "Ĉu vi volas libere flugi?" demandis la reĝidino, "aŭ ĉu vi volas ricevi
         fiksitan oficon de kortegaj kornikoj kun ĉio, kio estas elĵetata el la kuirejo?" 
</p>
<p class="p">         Ambaŭ kornikoj kliniĝis kaj petis fiksitan oficon, ĉar ili pensis pri sia
         estonta maljuneco kaj diris, ke estas ja tiel bele, se oni en la maljuneco
         povas vivi senzorge.
</p>
<p class="p">         La princo leviĝis el sia lito kaj proponis al Gerda, ke ŝi dormu en ĝi,
         pli multe li ja ne povis fari. Ŝi kunmetis siajn malgrandajn manetojn kaj
         pensis: "Kiel bonaj estas la homoj kaj la bestoj!" Kaj ŝi fermis siajn
         okulojn kaj dolĉe endormiĝis. Ĉiuj sonĝoj denove enŝvebis, kaj nun ili
         aspektis kiel anĝeloj de Dio. Ili tiris malgrandan glitveturilon, sur kiu
         sidis Kay kaj faradis kapsignojn. Sed la tutaĵo estis nur kreitaĵo el la
         regno de sonĝoj, kaj tial ĉe ŝia vekiĝo ĝi denove malaperis.
</p>
<p class="p">         En la sekvanta tago oni vestis ŝin de la kapo ĝis la piedoj per veluro
         kaj silko. Oni afable proponis al ŝi, ke ŝi restu en la
         palaco kaj vivu en lukso
         kaj ĝojoj, sed ŝi petis nur pri malgranda veturilo kun unu ĉevalo kaj pri
         paro da botetoj, dirante, ke tiam ŝi volas denove elveturi en la malproksiman
         mondon kaj serĉi Kayon.
</p>
<p class="p">         Ŝi ricevis ne sole la botetojn, sed ankaŭ mufon, kaj oni ĉarme ŝin
         vestis. Kiam ŝi volis forveturi, antaŭ la pordo staris nova veturileto el
         pura oro, la blazono de la princo kaj de la reĝidino brilis sur ĝi kiel
         stelo. Koĉero, servistoj kaj antaŭrajdantoj - jes, jes, antaŭrajdantoj
         ankaŭ ĉi estis - sidis kun oraj kronoj sur la kapo. La princo kaj la
         reĝidino mem helpis al ŝi eniri en la kaleŝon kaj deziris al ŝi ĉian feliĉon.
         La arbara korniko, kiu dume jam edziĝis, akompanis ŝin la unuajn tri
         mejlojn; ĝi sidis flanke de ŝi, ĉar veturadon sur la dorsantaŭa loko ĝi ne
         povis traelporti. La dua korniko staris proksime kaj frapadis per la
         flugiloj; ĝi ne akompanis ŝin, ĉar depost la ricevo de la fiksita ofico kun
         la abunda manĝado ĝi ofte suferadis kapdoloron. Interne la kaleŝo estis
         garnita per sukerkrakenoj, kaj sidkestoj estis plenigitaj per fruktoj kaj
         spiconuksoj.
</p>
<p class="p">         "Adiaŭ, adiaŭ!" kriis la princo kaj la reĝidino, kaj la malgranda
         Gerda ploris, kaj la korniko ankaŭ ploris. Tiel pasis la unuaj mejloj, poste
         ankaŭ la korniko diris adiaŭ, kaj tio estis la plej malfacila disiĝo. Ĝi
         flugis sur arbon kaj frapadis per siaj nigraj flugiloj tiel longe, kiel ĝi povis
         ankoraŭ vidi la kaleŝon, kiu brilis kiel la varma sunlumo.</p> 
</div>
<a name="kvina"></a>
<div class="@type">

<h3 class="head">Kvina rakonto</h3>

<h3 class="head">Malgranda rabistinfano.</h3>

<p class="first_p">        Ili veturis tra la malluma arbaro, sed la kaleŝo lumis malproksimen.
         Tio estis malagrabla por la okuloj de la rabistoj, tion ili neniel povis
         toleri.
</p>
<p class="p">         "Tio estas oro, tio estas oro!" ili ekkriis; ili elkuregis, kaptis la ĉevalojn
         je la kondukiloj, mortigis la malgrandajn antaŭrajdantojn, la koĉeron
         kaj la servistojn kaj eltiris la malgrandan Gerdan el la kaleŝo.
</p>
<p class="p">         "Ŝi estas grasa, ŝi estas bonega, ŝi estis nutrita per nukskernoj!" 
         diris la maljuna rabista virino, kiu havis longan hirtan barbon kaj brovojn,
         kiuj pendis malsupren super la okulojn. "Ŝi estas tiel same bona,
         kiel malgranda grasa ŝafido! Nu, kian bonan guston ŝi havos!" Ĉe tiuj
         vortoj ŝi eltiris sian tranĉilon, kiu brilis tiel, ke ĝi kaŭzis teruran
         timon!
</p>
<p class="p">         "Aŭ!" ekkriis la virino en la sama momento. La sovaĝa kaj malbone
         edukita filino de la virino, kiu pendis sur ŝia dorso, mordis ŝin en la
         orelo. "Vi abomeninda bubino!" diris la patrino, kaj ŝi ne havis la
         eblon buĉi Gerdan.
</p>
<p class="p">         "Ŝi ludu kun mi!" diris la malgranda rabista knabino. "Ŝi donu al
         mi sian belan mufon, sian belan veston, ŝi dormu kun mi en mia lito!" 
         kaj ĉe tio ŝi denove ekmordis tiel, ke la rabista virino eksaltis alte kaj
         sin turnadis tien kaj reen, tiel ke ĉiuj rabistoj ridis kaj diris: "Vidu,
         kiel ŝi dancas kun sia bubino!" 
</p>
<p class="p">         "Mi volas en la kaleŝon!" diris la malgranda rabista knabino, kaj
         oni devis plenumi ŝian volon, ĉar ŝi estis tre eldorlotita kaj tre obstina.
         Ŝi sidiĝis en la kaleŝon kun Gerda, kaj ili veturis trans ŝtipojn kaj
         ŝtonojn ĉiam pli profunden en la arbaron. La malgranda rabista knabino
         estis tiel same granda kiel Gerda, sed pli forta, pli larĝaŝultra kaj pli
         brunigita. Ŝiaj okuloj estis tute nigraj, ili aspektis preskaŭ malgaje. Ŝi
         prenis la malgrandan Gerdan ĉirkaŭ la korpo kaj diris: "Ili vin ne
         buĉos, tiel longe kiel mi ne estos kolera kontraŭ vi! Vi certe estas
         reĝidino?" 
</p>
<p class="p">         "Ne!" respondis la malgranda Gerda kaj rakontis al ŝi ĉion, kion ŝi
         travivis, kaj kiel forte ŝi amas la malgrandan Kayon.
</p>
<p class="p">         La rabista knabino rigardis ŝin kun serioza mieno, balancis iom la
         kapon kaj diris: "Ili vin ne buĉos, eĉ se mi estos kolera kontraŭ vi, -
         tiam mi mem tion faros!" Poste ŝi sekigis la okulojn de Gerda kaj ŝovis
         siajn ambaŭ manojn en la belan mufon, kiu estis tiel varma kaj mola.
</p>
<p class="p">         Jen la kaleŝo haltis; ili troviĝis sur la korto de rabista kastelo. De
         supre ĝis malsupre la kastelo estis fendiĝinta, korvoj kaj kornikoj flugis
         el la malfermitaj truoj, kaj la grandaj buldogoj, kiuj aspektis kvazaŭ ĉiu
         el ili povus engluti homon, eksaltis alten, tamen sen bojado, ĉar tio estis
         malpermesita.
</p>
<p class="p">         En la mezo sur la ŝtona planko de la granda malnova fumkovrita
         salono brulis granda fajro. La fumo leviĝadis sub la plafonon, kaj tra la
         multegaj fendoj kaj truoj ĝi eliradis eksteren. En granda bierfara kaldrono
         estis kuirata supo, kaj leporoj kaj kunikloj estis turnataj sur
         rostostango.
</p>
<p class="p">         "Ĉi tiun nokton vi dormos kun mi apud ĉiuj miaj karaj bestetoj!" 
         diris la rabista knabino. Ili ricevis manĝaĵon kaj trinkaĵon, kaj poste ili
         iris en angulon, kie kuŝis pajlo kaj litkovriloj. Supre sur latoj kaj stangoj
         sidis ĉirkaŭ cent kolomboj, kiuj ĉiuj ŝajnis dormantaj, tamen iom
         moviĝis, kiam la malgrandaj knabinoj venis.
</p>
<p class="p">         "Ili ĉiuj apartenas ekskluzive al mi!" diris la malgranda rabista
         knabino kaj rapide kaptis unu el la plej proksimaj, tenis ĝin je la piedoj
         kaj skuis ĝin, ĝis ĝi komencis frapadi per la flugiloj. "Kisu ĝin!" ŝi
         ekkriis kaj tenis ĝin antaŭ la vizaĝo de Gerda.
</p>
<p class="p">         "Tie sidas la arbara popolaĉo!" ŝi diris plue kaj montris multon da
         stangoj, kiuj alte supre estis enbatitaj en la muron antaŭ truo. "Tio estas
         mia arbara kanajlaro, ambaŭ tio! Ili tuj forflugas, se oni ilin ne enŝlosas;
         kaj jen staras mia maljuna kara kapreto!" Ĉe tiuj vortoj ŝi eltiris
         je la kornaro nordan cervon, kiu havis ĉirkaŭ la kolo brilpuran kupran
         ringon kaj estis alligita. "Ĝin ni ankaŭ devas teni en konstanta timo, ĉar
         alie ĝi forsaltus de ni. Ĉiun vesperon mi tiklas ĝin sur la kolo per mia
         akra tranĉilo, kiun ĝi tre timas." La malgranda knabino eltiris longan
         tranĉilon el fendo de la muro kaj pasigis ĝin super la kolo de la cervo.
         La kompatinda besto batadis per la piedoj, kaj la rabista knabino ridis,
         kaj poste ŝi tiris kun si Gerdan al la dormoloko.
</p>
<p class="p">         "Ĉu dum la dormado vi restigos la tranĉilon ĉe vi?" demandis Gerda
         kaj rigardis ŝin kun iom da timo.
</p>
<p class="p">         "Mi ĉiam dormas kun la tranĉilo," diris la malgranda rabista knabino.
         "Oni ne scias, kio povas okazi. Sed nun rakontu al mi ankoraŭ
         unu fojon, kion vi antaŭe rakontis al mi pri la malgranda Kay, kaj
         kial vi eliris en la malproksiman mondon." Kaj Gerda komencis sian
         rakonton denove de la komenco, kaj la arbaraj kolomboj kveris
         [La vorto mankis n la manuskripto; ĝi estis aldonita de la
         gefiloj de d-ro Zamenhof.]
         supre en sia kaĝo, sed la aliaj kolomboj dormis. La malgranda rabista
         knabino metis sian brakon ĉirkaŭ la kolon de Gerda, tenis la tranĉilon
         en la alia mano kaj tre laŭte ronkadis. Sed Gerda ne povis eĉ fermi
         okulon, ĉar ŝi ja ne sciis, ĉu ŝi konservos la vivon aŭ ĉu ŝi mortos. La
         rabistoj sidis en rondo ĉirkaŭ la fajro, manĝis kaj kantis, kaj la rabista
         virino saltadis. Ho, al la malgranda knabino estis terure vidi ĉion ĉi tion.
 </p>
<p class="p">        Subite la arbaraj kolomboj diris: "Kurre, kurre! ni vidis la malgrandan
         Kayon. Blanka kokino portis lian glitveturilon, li sidis sur la
         veturilo de la neĝa reĝino, kiu traveturis la arbaron, kiam ni kuŝis en la
         nesto. Ŝi blovis sur nin, junajn kolombojn, kaj krom ni du ĉiuj mortis;
         kurre, kurre!" 
</p>
<p class="p">         "Kion vi diras tie supre?" ekkriis Gerda. "Kien veturis la neĝa
         reĝino? Ĉu vi ion scias pri tio?" 
</p>
<p class="p">         "Kredeble ŝi veturis al Laplando, ĉar tie estas ĉiam neĝo kaj glacio.
         Demandu la nordan cervon, kiu tie staras alligita!" 
 </p>
<p class="p">        "Tie estas glacio kaj neĝo, tie estas benita kaj belega lando!" diris la
         norda cervo. "Tie oni libere saltas tien kaj reen en la liberaj valoj. Tie
         la neĝa reĝino havas sian someran tendon, sed sian konstantan palacon
         ŝi havas pli norde, pli proksime al la norda poluso, sur la insulo, kiu
         estas nomata Ŝpicbergo." 
</p>
<p class="p">         "Ho Kay, kara Kay!" ĝemis Gerda.
</p>
<p class="p">         "Nun kuŝu silente!" diris la rabista knabino, "alie mi enpuŝos al vi
         la tranĉilon en la korpon!" 
         Matene Gerda rakontis al ŝi ĉion, kion la arbaraj kolomboj al ŝi diris,
         kaj la malgranda rabista knabino aspektis tre serioze, balancis tamen la
         kapon kaj diris: "Estas tute egale! - Ĉu vi scias, kie troviĝas Laplando?" 
         ŝi demandis la nordan cervon.
</p>
<p class="p">         "Kiu povus tion scii pli bone ol mi!" diris la besto, kaj la okuloj lumis
         en ĝia kapo: "Tie mi naskiĝis kaj elkreskis, tie mi ludadis sur la neĝaj
         kampoj." 
</p>
<p class="p">         "Aŭskultu!" diris la rabista knabino al Gerda; "kiel vi vidas, ĉiuj
         niaj viroj foriris, sed la patrino estas ankoraŭ ĉi tie kaj restas hejme.
         Tamen ĉe la matenmanĝo ŝi trinkas ordinare el la granda botelo kaj
         tuj post tio endormiĝas; tiam mi ion faros por vi." Ŝi desaltis kun
         bruo de sia dormoloko, ĵetis sin sur la kolon al sia patrino
         taŭzante [La vorto mankis n la manuskripto; ĝi estis aldonita de la
         gefiloj de d-ro Zamenhof.]
         al ŝi la barbon kaj diris: "Mia kara dolĉa kapreto, bonan matenon!" 
         La patrino donis al ŝi frapon sur la nazon, tiel ke la nazo fariĝis ruĝe
         kaj blue, sed ĉio ĉi tio estis farita nur pro amosento.
</p>
<p class="p">         Kiam la patrino estis jam trinkinta el sia botelo kaj komencis dormeti,
         la rabista knabino iris al la norda cervo kaj diris: "Kvankam mi havus
         grandan deziron vin ofte ankoraŭ tikli per la akra tranĉilo, ĉar tio estas
         tre amuza, tamen malgraŭ ĉio mi volas malligi vian ŝnuron kaj helpi al
         vi, ke vi povu kuri al Laplando; sed vi devas kuri tiel rapidege, kiel vi
         neniam ankoraŭ kuris kaj alporti ĉi tiun malgrandan knabinon en la
         palacon de la neĝa reĝino, kie troviĝas ŝia ludkamarado. Vi certe aŭdis,
         kion ŝi rakontis, ĉar ŝi babilis sufiĉe laŭte, kaj vi havas la kutimon
         subaŭskulti." 
</p>
<p class="p">         La norda cervo alte eksaltis de ĝojo. La rabista knabino levis la malgrandan
         Gerdan sur la cervon, kaj ŝi estis tiel antaŭgarda, ke ŝi alligis
         ŝin fortike kaj eĉ donis al ŝi malgrandan sidkusenon. "Estas tute egale!" 
         ŝi diris, "jen prenu returne viajn peltajn botetojn, ĉar estos malvarme,
         sed la mufon mi restigos ĉe mi, ĝi estas tro beleta! Vi tamen ne frostiĝos;
         jen prenu la grandajn pugnogantojn de mia patrino, ili sidos sur vi ĝis
         la kubutoj! Surmetu ilin! Nun vi laŭ la manoj aspektas tute kiel mia
         malbela patrino." 
</p>
<p class="p">         Gerda ploris de ĝojo:
</p>
<p class="p">         "Tian ploraĉadon mi ne povas traelporti!" diris la malgranda
         rabista knabino. "Nun vi devas havi aspekton ĝojan! Jen prenu ankoraŭ
         du panojn kaj unu ŝinkon, por ke vi ne bezonu malsati!" Ambaŭ
         objektoj estis alligitaj malantaŭe sur la norda cervo; la malgranda
         knabino malfermis la pordon, envokis ĉiujn grandajn hundojn internen,
         poste ŝi distranĉis la ŝnuron per sia tranĉilo kaj diris al la norda cervo:
         "Nun ekkuru, sed priatentu la malgrandan knabinon!" 
</p>
<p class="p">         Gerda etendis la manojn kun la grandaj pugnogantoj al la rabista
         knabino, diris adiaŭ, kaj la cervo ekkuris antaŭen trans arbetaĵojn kaj
         malebenaĵojn, tra la grandan arbaron, trans marĉojn kaj stepojn, tiel
         rapidege, kiel ĝi nur povis. La lupoj blekis, kaj la korvoj kriis. El
         malproksime oni aŭdis malfortan krakon [La vorto mankis en la
         manuskripto; ĝi estis aldonita de la gefiloj de d-ro Zamenhof.]
         kaj fortaj sentondraj fulmoj montriĝis ĉiuflanke.
 </p>
<p class="p">        "Tio estas miaj malnovaj nordaj lumoj!" diris la norda cervo;
         "rigardu, kiel ili lumas!" Kaj ankoraŭ pli rapide ĝi kuris antaŭen tage
         kaj nokte. La panoj estis formanĝitaj, la ŝinko ankaŭ, kaj jen ili estis
         en Laplando.</p>

</div>
<a name="sesa"></a>
<div class="@type">
<h3 class="head">Sesa rakonto</h3>

<h3 class="head">Lapino kaj Finnino.</h3>

<p class="first_p">        Antaŭ malgranda, malgravaspekta dometo ili haltis. La tegmento
         atingis ĝis la tero, kaj la pordo estis tiel malalta, ke la loĝantoj povis
         traŝovi sin tra la enirejo nur rampante sur la ventro. Krom unu Lapino,
         kiu staris apud fiŝolea lampo kaj rostis fiŝojn, neniu estis hejme. La
         norda cervo rakontis al ŝi la tutan historion de Gerda, sed antaŭe sian
         propran historion, kiu ŝajnis al ĝi multe pli grava, kaj Gerda estis tiel
         rigida de malvarmo, ke ŝi ne povis paroli.
</p>
<p class="p">         "Ha, vi malfeliĉaj!" diris la Lapino, "vi devas ankoraŭ multe kuri!
         Vi devas kuri pli ol cent mejlojn en la internon de Finnlando, ĉar tie la
         neĝa reĝino havas sian somerloĝejon kaj bruligas ĉiuvespere bluajn
         flamojn. Pro manko de papero mi skribos kelke da vortoj sur sekigita
         gado, kiun mi donos al vi por la Finnino tie, kiu povas doni al vi pli
         bonajn informojn ol mi." 
</p>
<p class="p">         Kiam Gerda denove varmiĝis kaj ricevis ion por manĝi kaj por trinki,
         la Lapino skribis kelke da vortoj sur sekigita gado, petis Gerdan, ke ŝi
         bone ĝin konservu, alligis ŝin denove al la norda cervo, kaj ĉi tiu forgalopis.
         Supre en la aero oni aŭdis kraketadon, kaj dum la tuta nokto
         brulis plej belaj nordaj lumoj. Ili alvenis en Finnmarko kaj frapis je la
         kamentubo de la Finnino, ĉar ĉi tiu ne havis eĉ pordon.
</p>
<p class="p">         Tie regis tia varmego, ke eĉ la Finnino estis preskaŭ tute nuda. Ŝi
         estis malgranda kaj tute malpura. Ŝi tuj malligis la vestojn de la
         malgranda Gerda, deprenis de ŝi la pugnogantojn kaj la botojn, ĉar
         alie ŝi ne povus elteni la varmegon, metis al la cervo pecon da glacio
         sur la kapon, kaj poste ŝi tralegis tion, kio estis skribita sur la sekigita
         gado. Ŝi legis tion tri fojojn, kaj kiam ŝi ĝin sciis jam parkere, ŝi metis
         la fiŝon en la viandpoton, ĉar oni povis ĝin ja bone manĝi, kaj kulpigi
         ŝin pri malŝparemeco neniu povus.
</p>
<p class="p">         La norda cervo rakontis antaŭe sian historion, poste la historion de
         la malgranda Gerda, kaj la Finnino palpebrumis per la saĝaj okuloj, sed
         ne diris eĉ unu vorton.
</p>
<p class="p">         "Vi estas tre saĝa," diris la cervo; "mi scias, ke vi povas ligi per fadeno
         ĉiujn ventojn de la mondo. Se la ŝipisto malligas unu nodon, li ricevas
         bonan venton, se li malligas la duan, tiam blovas akra vento, kaj se li
         malligas la trian kaj la kvaran, tiam fariĝas tia ventego, ke la arbaroj
         renversiĝas. Ĉu vi ne volas doni al la malgranda knabino tian trinkaĵon,
         ke ŝi ricevu la forton de dekdu viroj kaj venku la neĝan reĝinon?" 
</p>
<p class="p">         "La forton de dekdu viroj!" diris la Finnino, "tio certe ne sufiĉus!" 
         Ŝi aliris al stablo, elprenis grandan kunkunrulitan felon kaj disrulis ĝin.
         Misteraj literoj estis skribitaj sur ĝi, kaj la Finnino legis tiel pene, ke
         dikaj gutoj da ŝvito fluadis de ŝia frunto.
</p>
<p class="p">         Sed la cervo petis por la malgranda Gerda, tiel insiste, kaj ĉi tiu mem
         rigardis la Finninon per tiaj petegaj, larmoplenaj okuloj, ke la Finnino
         denove komencis palpebrumi kaj vokis la cervon en angulon, kie ŝi,
         metante sur ĝian kapon freŝan glacion, flustris al ĝi:
</p>
<p class="p">         "La malgranda Kay efektive estas ĉe la nega reĝino, li trovas tie
         ĉion laŭ sia plaĉo kaj deziro kaj pensas, ke li ricevis la plej bonan
         sorton en la mondo. Sed tio venas de la fakto, ke peceto da vitro
         penetris en lian koron kaj grajneto da vitro en la okulon. Ili devas
         antaŭe eliri, alie li neniam plu fariĝos brava homo kaj la neĝa reĝino
         konservos sian potencon super li." 
</p>
<p class="p">         "Sed ĉu vi ne povas doni al la malgranda Gerda ion, per kio ŝi
         ricevus potencon super ĉio?" 
</p>
<p class="p">         "Mi povas doni al ŝi nenian potencon pli grandan ol tiu, kiun ŝi jam
         posedas! Ĉu vi ne vidas, kiel granda ĉi tiu estas? Ĉu vi ne vidas, kiel
         homoj kaj bestoj devas servi al ŝi, kiel ŝi nur sur siaj piedoj tiel
         malproksimen venis en la mondo? De ni ŝi ne bezonas ricevi sian
         potencon, ĝi sidas en ŝia koro kaj konsistas en tio, ke ŝi estas dolĉa,
         senkulpa infano. Se ŝi mem ne povos penetri en la palacon de la neĝa
         reĝino kaj liberigi de la vitro la malgrandan Kayon, tiam ni nenion
         povos helpi. Du mejlojn de ĉi tie komenciĝas la ĝardeno de la neĝa
         reĝino; tien vi povas venigi la malgrandan knabinon; demetu ŝin apud
         la granda arbetaĵo, kiu estas kovrita per ruĝaj beroj kaj staras en la
         neĝo. Ne restu tie kun longa babilado, sed rapide revenu ĉi tien!" Post
         tio la Finnino levis la malgrandan Gerdan sur la cervon, kiu per ĉiuj
         fortoj forgalopis.
</p>
<p class="p">         "Ho, mi ne ricevis miajn botetojn! Mi ne ricevis miajn pugnogantojn!" 
         kriis la malgranda Gerda, kiu komencis senti la akran malvarmon.
         Sed la cervo ne kuraĝis halti, ĝi kuris tiel longe, ĝis ĝi atingis la
         grandan arbetaĵon kun la rugaj beroj. Tie ĝi demetis Gerdan, kisis ŝin
         sur la buŝo, kaj al la besto sur la vangoj ruliĝis malsupren grandaj
         varmegaj larmoj; poste ĝi ekkuris tiel rapide, kiel ĝi povis, returne. La
         kompatinda Gerda staris nun sen botetoj kaj sen gantoj meze
         en la neloĝebla malvarma Finnmarko.
</p>
<p class="p">         Ŝi ekkuris antaŭen tiel rapide, kiel ŝi nur povis. Subite aperis tuta
         regimento da neĝaj flokoj. Ili tamen ne falis de la ĉielo, kiu estis tute klara
         kaj brilis de nordaj lumoj, la neĝaj flokoj flugis rekte super la supraĵo
         de la tero, kaj ju pli proksimen ili venis, des pli grandaj ili fariĝis; Gerda
         memoris ankoraŭ, kiel grande kaj artoplene ili aspektis sub la pligrandiga
         vitro. Sed ĉi tie ili montriĝis ankoraŭ en tute alia grandeco kaj terura
         aspekto; ili estis vivantaj estaĵoj, ili estis la autaŭkurantoj de la neĝa
         reĝino. Ili havis la plej strangajn formojn; unuj aspektis kiel malbelaj
         grandaj histrikoj, aliaj, kiel serpentaj tordobuloj, el kiuj elstaris la kapoj,
         ankoraŭ aliaj kiel malgrandaj dikaj ursoj, sur kiuj la haroj stariĝis; sed
         ĉiuj briletis blanke, ĉiuj estis vivantaj neĝaj flokoj. 
</p>
<p class="p">         Tiam la malgranda Gerda ekpreĝis sian Patronian. La malvarmo estis
         tiel forta, ke ŝi povis vidi sian propran spiron, kiu staris antaŭ ŝia buŝo
         kiel fumo. La spiro fariĝis pli kaj pli densa kaj ricevis la formon de
         malgrandaj klaraj anĝeloj, kiuj ĉe ĉiu ektuŝo de la tero ĉiam pli kaj pli
         kreskis, kaj ili havis kaskon sur la kapo kaj lancon kaj ŝildon en la
         manoj. Ilia nombro fariĝis ĉiam pli granda, kaj kiam Gerda finis sian
         preĝon, tuta legio estis jam ĉirkaŭ ŝi. Ili pikis per siaj
         lancoj la terurajn
         neĝajn flokojn, tiel ke ĉi tiuj diskrevis en cent pecojn kaj la malgranda
         Gerda povis paŝi antaŭen sendanĝere kaj gaje. La anĝeloj tuŝetis ŝiajn
         piedojn kaj manojn, kaj tiam ŝi malpli sentis la malvarmon kaj iris
         rapide al la palaco de la neĝa reĝino.
</p>
<p class="p">         Sed nun ni devas antaŭe vidi, kio estis kun Kay. Li certe ne pensis
         pri la malgranda Gerda, kaj plej certe li ne supozis, ke ŝi staras ekstere
         antaŭ la palaco.</p>
</div>
<a name="sepa"></a>
<div class="@type">

<h3 class="head">Sepa rakonto</h3>

<h3 class="head">Kio estis en la palaco de la neĝa reĝino kaj kio okazis
         poste.</h3>

<p class="first_p">         La muroj de la palaco estis stararanĝitaj de la turniĝanta neĝo, kaj
         tranĉantaj ventoj aranĝis la pordojn kaj fenestrojn. Pli ol cent salonoj
         troviĝis vice unu post la alia, kiel neĝa blovado ilin formis; la plej
         granda havis la longon de multe da mejloj. Sed ĉiuj estis prilumataj de
         fortaj nordaj lumoj, kaj ili estis grandaj, malplenaj, glacie malvarmaj
         kaj briletantaj. Neniam oni tie havis ian amuziĝon, eĉ ne ian malgrandan
         balon de ursoj, ĉe kiu la blovinstrumentojn povus ludi la ventego kaj la
         blankaj ursoj povus marŝi sur la malantaŭaj piedoj kaj montri siajn
         delikatajn morojn; neniam oni tie vidis ian ludantan
         kompanion, kiu sin
         interbatus sur buŝegoj kaj piedegoj, neniam la blankaj vulpaj fraŭlinoj
         tie aranĝis ian kafobabilan kunvenon; malplene, vaste kaj malvarme estis
         en la salonoj de la neĝa reĝino. La nordaj lumoj flamadis tiel regule, ke
         oni povis prikalkuli, kiam ili estos plej alte kaj kiam ili estos plej
         malalte. En la mezo de la malplena kaj senfina neĝa salono troviĝis
         glaciiĝinta lago. Ĝi estis krevinta en mil pecojn, sed ĉiu peco estis plej
         precize simila al la alia, tiel ke tio estis vera artaĵo. Sur la mezo de la
         lago sidis la neĝa reĝino, ĉiufoje kiam ŝi estis hejme, kaj tiam ŝi diradis
         ke ŝi sidas en la spegulo de la prudento kaj ke ĉi tiu estas la plej bona
         en la tuta mondo.
</p>
<p class="p">         La malgranda Kay estis tute blua de malvarmo, eĉ preskaŭ nigra, sed
         li tion ne rimarkis, ĉar ŝi forkisis al li la frostotremon kaj lia koro estis
         kvazaŭ bulo da glacio. Li iradis kaj trenadis kelkajn akrajn, platajn
         pecojn da glacio, kiujn li kunmetadis en plej diversaj manieroj, por formi
         imitaĵon de donita modelo, tiel same, kiel ni interaranĝas malgrandajn
         pecetojn da ligno, por formi difinitajn figurojn, kio estas nomata Ĥina
         ludo. Kay iradis kaj kunmetadis figurojn, ili estis plej artifikaj, tio estis
         la glacia ludo de la prudento. Al li tiuj figuroj ŝajnis bonegaj kaj havantaj
         la plej altan gravecon; tion kaŭzis la vitra grajneto, kiu sidis en lia
         okulo; li kunmetadis tutajn figurojn, kiuj formis skribitan vorton, sed
         ĉiam li malsukcesadis en la kunmetado de tiu vorto, kiun li ĝuste deziris,
         de la vorto: "Eterneco" . Kaj la neĝa reĝino diris: "Se vi povos kunmeti
         al mi tiun figuron, tiam vi fariĝos via propra sinjoro, kaj mi
         donacos al vi la tutan mondon kaj ankoraŭ paron da novaj glitiloj" . Sed
         li tion ne povis plenumi.
</p>
<p class="p">         "Nun mi forgalopas al la varmaj landoj!" diris la neĝa reĝino. "Mi
         volas enrigardi en miajn nigrajn potojn." Tio estis la vulkanoj Etna kaj
         Vezuvo, kiel oni ilin nomas. "Mi iom blankigos ilin, tio estas necesa kaj
         faras bone al la citronoj kaj vinberoj." Kaj la neĝa reĝino forflugis, kaj
         Kay sidis tute sola en la multemejla malplena glacia salono kaj rigardis
         la pecojn da glacio kaj meditis kaj meditis tiel, ke lia cerbo estis
         forte streĉita. Li sidis tute rigide kaj silente, oni povus pensi, ke li
         frostiĝis.
</p>
<p class="p">         En tiu momento tra la granda pordo eniris en la palacon la malgranda
         Gerda. Akraj ventoj blovis al ŝi renkonte, sed ŝi preĝis sian vesperan
         preĝon, kaj tiam la ventoj kvietiĝis, kvazaŭ ili volus
         dormi. Ŝi eniris en
         la grandajn malplenajn malvarmajn salonojn, kaj tiam ŝi ekvidis Kayon,
         ŝi lin rekonis, ŝi flugis al lia kolo, tenis lin forte ĉirkaŭprenite kaj
         ekkriis: "Kay, dolĉa, kara Kay! fine do mi vin trovis!" 
</p>
<p class="p">         Li tamen sidis tute silente, rigide kaj malvarme: Tiam la malgranda
         Gerda ekploris per varmegaj larmoj, ili falis sur lian bruston, ili penetris
         en lian koron, ili disfandigis la glacian bulon kaj malaperigis la
         malgrandan spegulpeceton en ĝi. Li ekrigardis ŝin, kaj ŝi kantis:</p>

<center class="lg">
      <span class="l">„Mi amas la rozojn, la florojn de Dio,</span>
<br>
      <span class="l">Sed pli la Kreinton, la patron de ĉio.“</span>
<br>
</center>
<p class="p">         Tiam Kay ekploris; li ploris tiel forte, ke la spegula grajneto ellaviĝis
         el lia okulo; li rekonis ŝin kaj ĝoje ekkriis: "Gerda! dolĉa, kara Gerda!
         Kie vi estis tiel longe, kaj kie mi estis?" Kaj li ekrigardis ĉirkaŭen.
         "Kiel malvarme estas ĉi tie! Kiel malplene kaj vaste estas ĉi tie!" Kaj
         li ĉirkaŭprenis Gerdan, kaj ŝi ridis kaj ploris de ĝojo. Tio estis tiel ĉarma
         vidaĵo, ke eĉ la pecoj da glacio ĉirkaŭe dancis de ĝojo. Kiam ili laciĝis,
         ili kuŝiĝis ĝuste en la formo de tiuj literoj; pri kiuj la neĝa reĝino diris,
         ke se li ilin trovos, li fariĝos sia propra sinjoro kaj ŝi donos al li la tutan
         mondon kaj ankoraŭ paron da novaj glitiloj.
</p>
<p class="p">         Gerda kisis al li la vangojn, kaj ili fariĝis rozokoloraj, ŝi kisis lin sur
         la okuloj, kaj ili ekbrilis kiel la ŝiaj; ŝi kisis lin sur la manoj kaj piedoj,
         kaj li fariĝis sana kaj vigla. Nun la neĝa reĝino povis sen timigo reveni
         hejmen, lia liberiga dokumento jam tie staris, skribita per briletantaj
         pecoj da glacio.
</p>
<p class="p">         Ili donis al si reciproke la manojn kaj elmigris el la granda palaco. Ili
         parolis pri la avino kaj pri la rozoj supre sur la tegmento, kaj kien ili iris,
         tie kvietiĝis la ventoj kaj eklumis la suno. Kiam ili atingis la arbetaĵon
         kun la ruĝaj beroj, la norda cervo tie staris kaj atendis. Ĝi havis apud si
         alian junan cervon, kies mamo estis plena kaj donis al la infanoj sian
         varman lakton. Poste ili portis Gerdan kaj Kayon antaŭe al la Finnino,
         en kies varmega ĉambro ili sin varmigis kaj ricevis informojn por la
         veturo hejmen, kaj poste al la Lapino, kiu kudris por ili novajn vestojn
         kaj rebonigis ilian glitveturilon.
</p>
<p class="p">         La du cervoj saltadis apude kaj akompanis ilin ĝis la landlimo;
         tie, kie montriĝis la unua verdaĵo, ili diris adiaŭ al la cervoj kaj al
         la Lapino.
</p>
<p class="p">         "Adiaŭ!" ili ĉiuj diris. La unuaj malgrandaj birdoj komencis pepadi,
         la arbaro havis freŝan verdecon, kaj el la arbaro venis sur belega ĉevalo,
         kiun Gerda konis (ĝi estis siatempe aljungita al la ora veturilo), juna
         knabino kun malproksimen lumanta ruĝa ĉapeto sur la kapo kaj kun
         pistoloj en la zono. Tio estis la malgranda rabista knabino, al kiu tedis
         sidi hejme kaj kiu volis rajdi antaŭe norden kaj poste en alia direkto,
         kien ŝia kaprico ŝin pelos. Ŝi tuj rekonis Gerdan, kaj Gerda rekonis ŝin,
         estis granda ĝojo. 
</p>
<p class="p">         "Aŭskultu, knabo, vi havas specialan talenton por vagado!" ŝi diris
         al la malgranda Kay. "Mi volus scii, ĉu vi meritas, ke por vi oni kuru
         ĝis la fino de la mondo!" 
</p>
<p class="p">         Sed Gerda karesis al ŝi la vangojn kaj demandis pri la princo kaj la
         reĝidino. 
</p>
<p class="p">         "Ili forveturis en fremdajn landojn!" diris la rabista knabino.
</p>
<p class="p">         "Sed la korniko?" demandis la malgranda Gerda.
</p>
<p class="p">         "Ha, la korniko mortis!" ŝi respondis. "Ĝia malsovaĝa amatino
         fariĝis vidvino kaj portas nigralanan ĉifonon ĉirkaŭ la piedo. Ŝi ploras
         abunde, sed en efektiveco tio estas ja nur babilaĵo! Sed nun rakontu al
         mi, kiel iris viaj aferoj kaj kiamaniere vi lin havigis al vi." 
</p>
<p class="p">         Kaj Gerda kaj Kay ambaŭ rakontis.
</p>
<p class="p">         "Kaj tiel plu kaj tiel plu!" diris la rabista knabino; etendis al ambaŭ
         la manon kaj promesis, ke, se ŝi iam trapasos ilian  urbon, ŝi ilin vizitos;
         kaj poste ŝi forrajdis en la malproksiman mondon. Sed Kay kaj Gerda iris
         mano en mano, kaj tiam astis belega printempa vetero kun floroj kaj
         verdaĵo. La sonoriloj de la preĝejoj sonoris, kaj ili rekonis la altajn
         turojn, la grandan urbon, kiu estis ilia naskiĝurbo, kaj ili eniris en ĝin,
         iris al la pordo de la avino, supren laŭ la ŝtuparo, internen en la
         ĉambron, kie ĉio staris ankoraŭ sur la sama loko, kiel antaŭe. La
         horloĝo diris: "tik-tak!" kaj la montriloj moviĝadis. Sed trapaŝante la
         pordon, ili rimarkis, ke ili fariĝis plenkreskaj homoj. La rozoj floris el la
         tegmenta defluilo en la malfermitajn fenestrojn, kaj tie staris la
         malgrandaj infanaj seĝetoj, kaj Kay haj Gerda sidiĝis, ĉiu sur sian
         seĝeton, kaj tenis sin reciproke je la manoj. Kiel malfacilan sonĝon ili
         forgesis la malvarman senenhavan belecon, kiu regis ĉe la neĝa reĝino.
         La avino sidis en la hela sunlumo kaj laŭte legis el la Biblio: "Nur
         se vi revenos kaj fariĝos kiel infanoj, vi povos eniri en la regnon
         de Dio!" 
</p>
<p class="p">         Kaj Kay kaj Gerda rigardis unu al la alia en la okulojn kaj subite ili
         komprenis la malnovan kanton:</p>
<center class="lg">
       <span class="l">„Mi amas la rozojn, la florojn de Dio,</span>
<br>
       <span class="l">Sed pli la Kreinton, la patron de ĉio.“</span>
<br> 
</center>
<p class="p">         Tiel ili ambaŭ sidis, plenkreskuloj kaj tamen infanoj, infanoj koncerne
         sian koron; kaj estis somero, varma, agrabla somero.</p>

</div>
<hr>
<div class="footer">
<a href="sambuko.html">Sambuka virineto&nbsp;&gt;&gt;</a>
</div>
</body>
</html>
