<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Malnova strata lanterno</title>
</head>
<body background="../bld/papero.jpg">
<div class="header">
<span class="header_left"><a href="vartou.html">&lt;&lt;&nbsp;El fenestro en Vartou</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Malnova strata lanterno</h3>

<p class="first_p">         Ĉu vi aŭdis jam la historion pri la malnova strata lanterno? Ĝi certe ne
         estas tre gaja kaj amuza, tamen unu fojon oni povas ĝin aŭskulti. Tio
         estis bona malnova strata lanterno, kiu dum tre multe da jaroj bone
         servis, sed nun devis esti forigita. Tio estis la lasta vespero, kiun ĝi sidis
         sur sia kolono kaj prilumis la straton, kaj en la koro estis al ĝi tiel, kiel
         al maljuna baletistino, kiu dancas la lastan vesperon kaj scias, ke
         komencante de morgaŭ ŝi malgaje pasigados sian vivon en soleca subtegmenta
         ĉambreto. La lanterno sentis veran teruron antaŭ la morgaŭa
         tago, ĉar ĝi sciis ja, ke en tiu tago ĝi la unuan fojon devas aperi en la
         urba domo, por ke sinjoroj la urbaj delegitoj ĝin ekzamenu, ĉu ĝi
         ankoraŭ estas uzebla, ĉu ne. Tie oni devis decidi, ĉu oni povas ankoraŭ
         sendi ĝin sur unu el la pontoj, por tie lumi, aŭ al unu el la fabrikoj en la
         kamparo; eble ĝi tuj devos migri al la fandisto, por ke li ĝin disfandu.
         Estas vero, ke tiam oni povos fande aliformigi ĝin en ĉion eblan, eĉ en
         ion plej altan, sed ĝin maltrankviligis tio, ke ĝi ne sciis, ĉu ĝi povos tiam
         konservi la memoron pri sia ekzistado en formo de strata lanterno. Sed
         kiel ajn la afero estos, en ĉiu okazo ĝi devos ja fordisiĝi de la lanternisto
         kaj de lia edzino, kiujn ĝi rigardis tute kiel sian familion. Ĝi fariĝis
         lanterno, kiam li fariĝis lanternisto. Tiam la virino estis tre delikata kaj
         fiera, nur vespere ŝi honoradis la lanternon per ekrigardo, kiam ŝi 
         preterpasis ĝin, sed dum la tago neniam. Sed en la lastaj jaroj, kiam ili ĉiuj
         tri, la lanternisto, lia edzino kaj la lanterno, fariĝis maljunaj, la virino
         ĝin ankaŭ vartadis, solide purigadis kaj enverŝadis en ĝin oleon. Honestaj
         estis la geedzoj, ili ne trompis la lanternon eĉ je unu guto. Tio estis ĝia
         lasta vespero sur la strato, kaj morgaŭ ĝi devis prezentiĝi en la urba
         domo; ĉi tiuj du mallumaj pensoj okupis la lanternon, kaj tial oni povas
         prezenti al si, kiel ĝi brulis. Sed ankaŭ aliaj pensoj trudiĝis al ĝi. Multe
         ĝi estis vidinta, multe ĝi estis priluminta, eble tiom same multe, kiom la
         tridek ses sinjoroj urbaj delegitoj, sed tion ĝi ne diris, ĝi eŝtis bonkora
         maljuna lanterno, kiu neniun volis ofendi, precipe sian estraron. Multe,
         multe elnaĝis en ĝia memoro, kaj de tempo al tempo la flamo en ĝi ekflagradis,
         kvazaŭ interna voĉo dirus al ĝi: "ankaŭ min oni rememoros!" 
 </p>
<p class="p">        Ekzemple jen estis iam bela juna homo, - jes, multe da jaroj pasis de
         tiu tempo; li venis kun letero skribita sur rozokolora papero tre delikata
         kaj kun oraj randoj; gracie ĝi estis skribita, tio estis
         skribkaraktero de
         sinjorino. Li legis ĝin dufoje, kisis ĝin, ekrigardis per ambaŭ siaj okuloj
         al mi kaj diris: "Mi estas la plej feliĉa homo!" Jes, nur li kaj mi sciis,
         kio staris en la unua letero de lia amatino. - Mi memoras ankoraŭ du
         aliajn okulojn; estas mirinde, kiajn pensajn saltojn oni povas fari. Ĉi tie
         sur la strato okazis pompa enterigira ceremonio; la juna bela virino kuŝis
         en la ĉerko sur la velurkovrita funebra veturilo. Tia granda amaso da
         floroj kaj kronoj kovris la ĉerkon, tia granda multo da torĉportantoj
         akompanis la procesion, ke mia brilo tute paliĝis. La trotuaro estis plena
         de dense amasiĝintaj homoj, kiuj ĉiuj sekvis la funebran procesion; sed
         kiam la torĉoj preterpasis kaj mi ekrigardis ĉirkaŭen, mi vidis, ke iu
         staras ankoraŭ ĉe la kolono kaj ploras; neniam mi forgesos tiujn du okulojn,
         plenajn de malĝojo, kiuj ekrigardis al mi supren.
  </p>
<p class="p">       Tiel la maljuna strata lanterno, kiu lumis hodiaŭ la lastan fojon, estis
         maltrankviligata de multaj pensoj. La gardostaranto, kiu estas anstataŭata,
         scias ja, kiu estas lia posteulo, kaj povas diri al li kelke da vortoj,
         sed la lanterno ne konis sian anstataŭonton, kaj tamen ĝi ja povus doni al
         tiu diversajn notojn pri pluvo kaj malbonvetero, ĝis kiu loko la lunlumo
         atingas sur la trotuaro kaj de kiu flanko blovas la vento.
</p>
<p class="p">         Ĉe la strata defluilo staris tri estaĵoj, kiuj prezentis sin al la lanterno,
         supozante, ke ĝi estas la fordononto de la ofico. Unu el ili estis kapo de
         haringo, kiu, kiel oni scias, lumas en mallumo, kaj ĝi tial havis la konvinkon,
         ke tio estus granda ŝparo de oleo, se ĝi ricevus la postenon sur la
         lanterna kolono. La dua estis peco da putra ligno, kiu ankaŭ disĵetas ĉirkaŭen
         de si kelkan brilon, ĉiuokaze pli grandan ol la haringo; krom tio
         ĝi estis la lasta peco de arbo, kiu iam estis ornamo de la arbaro. La tria
         estis lampiro. De kie ĉi tiu venis en la nuna jartempo, la lanterno ne
         povis kompreni, sed la lampiro ĉi estis kaj ankaŭ lumis; sed la putra
         ligno kaj la kapo de haringo ĵuris, ke ĝi povoscias lumi nur en difinita
         tempo kaj ke tial ĝi neniel estas konsiderinda.
 </p>
<p class="p">        La malnova lanterno diris, ke neniu el ili lumas sufiĉe, por servi kiel
         strata lanterno, sed tion neniu el ili kredis; kaj kiam ili aŭdis, ke la
         lanterno mem ne estos la fordonanto de la ofico, ili diris, ke tio estas
         tre ĝojiga cirkonstanco, ĉar ĝi estas jam tro malforta de maljuneco, por
         fari ĝustan elekton.
</p>
<p class="p">         Subite de la angulo de la ŝtrato venis la vento, ekbruis tra la fumtruo
         de la lanterno kaj diris al ĝi: "Kion tio signifas? Mi aŭdas, ke vi volas
         morgaŭ foriri? Ĉu nun efektive estas la lasta vespero, en kiu mi vin
         trovas ĉi tie? En tia okazo vi ricevos de mi adiaŭan donacon. Mi nun
         bonorde aerumos vian kranion tiel, ke ne sole vi povos klare kaj
         precize rememori tion, kion vi vidis kaj aŭdis, sed vi havos tian klaran
         kapon, ke ĉion, kio en via ĉeesto estos rakontata aŭ legata, vi ĉion vidos
         antaŭ vi kiel vivantan." 
</p>
<p class="p">         "Ho, tio estas tro multe!" diris la malnova strata lanterno. "Koran
         dankon! Se oni nur ne refandos min!" 
</p>
<p class="p">         "Tio ne okazos!" respondis la vento. "Jen mi trablovos al vi vian
         keston de memoro; se vi povos ricevi ankoraŭ aliajn similajn donacojn,
         vi povos ankoraŭ ĝui sufiĉe gajan vivovesperon!" 
</p>
<p class="p">         "Se oni nur ne refandos min!" diris la lanterno; "ĉu ankaŭ por tia
         okazo vi povas garantii al mi la konservon de la memoro?" 
</p>
<p class="p">         "Maljuna lanterno, estu prudenta!" diris la vento kaj komencis
         blovi. Dume aperis la luno. "Kian adiaŭan donacon vi donas?" 
         demandis la vento.
</p>
<p class="p">         "Mi donacas nenion!" respondis la luno; "mi estas ja nun en la stadio
         de malkreskado, kaj la lanternoj neniam lumis al mi, sed mi lumis al la
         lanternoj!" Kaj la luno iris returne malantaŭ la nubojn, ĉar ĝi ne volis,
         ke oni ion eltrudu de ĝi. Guto da akvo, tiel granda kiel el tegmenta
         defluilo, nun falis ĝuste sur la fumtruon de la lanterno; sed la guto
         rakontis, ke ĝi venas el la grizaj nuboj kaj estas ankaŭ donaco kaj eble
         la plej bona. "Mi trapenetros vin tiel, ke vi ricevos la kapablon, se vi
         tion deziros, dum unu nokto tiel perfekte rustiĝi, ke vi tute disfalos kaj
         fariĝos polvo." 
</p>
<p class="p">         Sed la lanterno rigardis tion kiel donacon malbonan, kaj ankaŭ la
         vento opiniis tiel same. "Ĉu vi havas nenion pli bonan? ĉu vi havas
         nenion pli bonan?" ĝi blovis tiel laŭte, kiel ĝi povis. Tiam falis radianta
         falstelo, kiu tiris post si longan luman strion.
</p>
<p class="p">         "Kio tio estis?" ekkriis la kapo de haringo. "Ĉu ne stelo falis tie
         malsupren? Mi havis la impreson, ke ĝi flugis en la lanternon. Nu, se la
         oficon deziras eĉ tiaj alte starantaj personoj, tiam ni povas
         trankvile iri
         hejmen." Kaj tion ĝi faris, kaj la aliaj ankaŭ; sed la malnova lanterno
         subite eklumis mirinde forte. "Tio estis bela donaco!" ĝi diris. "La
         helaj steloj, pri kiuj mi ĉiam tiel forte ĝojis kaj kiuj tiel belege radias,
         kiel mi en efektiveco neniam povis radii, kvankam mia tuta celado kaj
         penado estis direktita al tio, ili min, malnovan lanternon, ne lasis
         nerimarkita, sed ili sendis unu el la siaj al mi kun donaco, kiu
         konsistas en la kapablo, ke ĉio, kion mi mem memoras kaj vidas tute
         klare, povas esti vidata ankaŭ de tiuj, kiujn mi amas; kaj tio ja efektive
         estas la vera ĝojo, ĉar se oni ne povas dividi ĝin kun aliaj, ĝi estas nur
         duona ĝojo!" 
</p>
<p class="p">         "Tio estas tre estiminda pensmaniero!"
         diris la vento. "Sed bedaŭrinde
         vi ne scias; ke por tio oni bezonas vakskandelojn. Se oni ne ekbruligas
         en vi vakskandelon, tiam neniu el la aliaj povas ion vidi ĉe vi. Tion la
         steloj ne pripensis; ili opinias, ke ĉio, kio lumas, enhavas en si almenaŭ
         unu vakskandelon. Sed nun mi estas jam laca!" diris la vento, "nun mi
         ekripozos." Kaj ĝi ekripozis.
</p>
<p class="p">         La sekvantan tagon, nu, la sekvantan tagon ni povas transsalti; la
         sekvantan vesperon la lanterno kuŝis sur la brakseĝo, kaj kie? Ĉe la
         maljuna lanternisto. Pro sia longa fidela servado li, konforme al sia peto,
         ricevis de sinjoroj la urbaj delegitoj la permeson preni al si la malnovan
         lanternon kiel sian propraĵon. Antaŭe ili ridis lin pro lia peto, ili tamen
         donis al li sian konsenton, kaj jen nun la lanterno kuŝis sur la brakseĝo,
         tute apude de la varma forno, kaj ŝajnis, kvazaŭ ĝi pro tio fariĝis pli
         granda, ĝi okupis preskaŭ la tutan seĝon. La maljunaj geedzoj sidis ĉe
         sia vespermanĝo kaj ĵetadis afablajn rigardojn al la malnova lanterno,
         al kiu ili volonte donus lokon ĉe la tabto mem. Kvankam ili loĝis en
         kelo, kiu troviĝis du ulnojn sub la tero kaj al kiu la eniro kondukis tra
         pavimita vestiblo, tamen agrabla varmo regis en ilia ĉambro, ĉar draprandaĵoj
         ĉirkaŭ la pordo gardis kontraŭ ĉia trablovo. Tute pure kaj
         bonorde estis ĉi tie, kurtenoj kovris la litolokon kaj la malgrandajn
         fenestrojn, kaj sur unu el la fenestraj bretoj staris du strangaj florpotoj.
         La maristo Kristiano alportis ilin kun si el Hindujo; tio estis du
         elefantoj el argilo sen dorso, sur kies loko el la enŝutita tero kreskis en
         unu el ili plej bela poreo, kiu prezentis la tutan legomĝardenon de la
         maljunaj geedzoj, en la dua kreskis granda floranta geranio, kiu
         prezentis la florĝardenon. Sur la muro pendis granda diverskolora
         bildo kun la subskribo: "Kongreso de Vieno" ; tie ĉiuj reĝoj kaj imperiestroj
         prezentiĝis egale bone. Ŝvarcvalda horloĝo kun plumbaj peziloj
         faradis "tik-tak" kaj ĉiam iris tro frue, sed la maljunaj homoj diris, ke
         tio estas pli bona ol se ĝi irus tro malfrue. Ili manĝis sian vespermanĝon,
         kaj la malnova strata lanterno kuŝis, kiel ni diris, sur la brakseĝo tute
         apude de la varma forno. La lanterno havis la impreson, kvazaŭ la tuta
         mondo renversiĝis. Sed kiam la lanternisto ĝin ekrigardis kaj parolis
         pri tio, kion ili ambaŭ kune travivis, en pluvo kaj en bona vetero, en la
         klaraj mallongaj someraj vesperoj kaj en neĝa blovado, kiam li kun
         sopiro iradis al la hejma kelo, tiam por la malnova lanterno ĉio denove
         estis en ordo; ĉar ĝi ja ĉion tion vidis tiel, kvazaŭ tio ĝuste nun starus
         antaŭ ĝiaj okuloj. Jes, la vento efektive donis al ĝi bonan internan
         lumon.
</p>
<p class="p">         Ili estis tre diligentaj kaj viglaj, la maljunaj geedzoj, neniun horon ili
         pasigis en senlaboreco. Dimanĉe posttagmeze ili elprenadis tiun aŭ alian
         libron, plej volonte ian priskribon de vojaĝo, kaj la maljuna viro laŭte
         legadis pri Afriko, pri la grandaj arbaroj kaj elefantoj, kiuj vagas, tie
         sovaĝe, kaj la maljuna virino aŭskultadis atente kaj rigardadis nerimarkate
         al la argilaj elefantoj, kiuj estis florpotoj. "Mi preskaŭ tute
         klare povas tion prezenti al mi!" ŝi diradis. Sed la lanterno tiam sentis
         la plej sopiran deziron, ke ĉi estu ia vakskandelo, kiun oni povus ekbruligi
         kaj starigi en ĝi, ĉar tiam tiuj homoj vidus ĉion tiel precize, kiel la
         lanterno tion vidis, la altajn arbojn, la dense interplektitajn branĉojn, la
         nudajn nigrajn homojn surĉevale kaj tutajn amasojn da elefantoj, kiuj
         per siaj larĝaj piedoj dispremadis la kanojn kaj arbetaĵojn.
</p>
<p class="p">         "Kion povas helpi al mi ĉiuj miaj kapabloj, se ne ĉi estas vakskandelo!" 
         ĝemis la lanterno. "Ili havas nur oleon kaj seban kandelon, kaj
         tio ne sufiĉas!" 
</p>
<p class="p">         Unu tagon en la kelon estis enportita tuta fasko da vakskandelaj
         stumpetoj; la grandajn pecojn oni bruligis, kaj la malgrandajn la maljuna
         virino uzis por vaksi per ili sian fadenon ĉe la kudrado. Vakskandeloj
         do nun ĉi estis, sed al neniu venis en la kapon enmeti peceton en
         la lanternon.
</p>
<p class="p">         "Jen mi staras kun miaj fenomenaj kapabloj!" diris la lanterno; "mi
         havas ĉion en mi, sed mi ne povas tion komuniki al ili! Ili eĉ ne suspektas,
         ke mi povas aliformigi iliajn blankajn murojn en plej belajn tapetojn,
         en riĉajn arbarojn, en ĉion, kion ili nur povas deziri! Ili tion eĉ ne
         suspektas!" 
</p>
<p class="p">         Frotpurigita kaj brilpura la lanterno staris en angulo, kie ĝi tuj
         faladis en la okulojn; estas vero, ke la homoj mokadis la malnovan
         eluzitaĵon, kiel ili tion nomis, sed la maljunaj geedzoj ne atentis tion, por
         ili la lanterno estis kara kaj valora.
</p>
<p class="p">         Unu tagon - tio estis la naskiĝtago de la maljuna lanternisto - la
         maljuna virino aliris al la lanterno, ridetis kaj diris: "Hodiaŭ mi volas
         por lia honoro ilumini la ĉambreton." La lanterno ekknaris en sia lada
         kamentubo, pensante: "Fine en ilian kapon venas lumo!" Sed oni
         metis en ĝin nur oleon, ne vakskandelon. Ĝi brulis dum la tuta vespero,
         sed ĝi konvinkiĝis, ke la donaco de la steloj, la plej bona el ĉiuj donacoj,
         por ĉi tiu vivo restos senviva trezoro. Tiam ĝi eksonĝis - se oni havas
         tiajn kapablojn, oni povas sonĝi - ke la maljunuloj mortis
         kaj ke gi mem venis al ferfandisto por esti refandita. Ĝi havis la saman antaŭtimon
         kiel tiam, kiam ĝi estis venonta en la urbodomon kaj ekzamenota de
         sinjoroj la urbaj delegitoj. Kvankam ĝi posedis la kapablon rustiĝi kaj
         disfali en polvon, ĝi tamen ne faris uzon de tio, kaj tial ĝi venis en la
         fandofornon kaj fariĝis plej bela fera kandelingo, kiu tre taŭgis por
         vakskandeloj. Ĝi havis la formon de anĝelo, kiu portis bukedon, kaj
         mezen en la bukedon oni enmetadis la kandelon. La kandelingo ricevis
         lokon sur verda skribtablo, kaj la ĉambro estis tre hejmeca kaj komforta.
         Tie staris multe da libroj, tie pendis grandvaloraj bildoj, tio estis
         la ĉambro de poeto. Ĉio, kion li pensis kaj skribis, preterpasadis antaŭ li
         tute korpe kaj vivante. Lia ĉambro aliformiĝadis en profundajn mallumajn
         arbarojn, en sunplenajn herbejojn, kie gravamiene promenadis la
         cikonio, kaj en ferdekon de ŝipo alte sur ondiĝanta maro.
</p>
<p class="p">         "Kiajn kapablojn mi tamen posedas!" diris la malnova lanterno,
         vekiĝante. "Mi preskaŭ deziregas, ke oni min refandu! Sed ne, tiel longe
         kiel la maljunaj geedzoj vivas, tio ne fariĝu! Ili min amas pro mia nuna
         formo. Mi anstataŭas ja al ili proprajn infanojn, ili min purigis kaj donis
         al mi oleon, kaj al mi estas tiel same bone, kiel al tiu mura pentraĵo, kiu
         prezentas la kongreson, kvankam ĝi estas ja io tre altranga!" 
</p>
<p class="p">         Depost tiu tempo ĝi havis pli da interna trankvileco, kaj tion la honesta
         malnova strata lanterno plene meritis.</p>



<hr>
<div class="footer">
<a href="najbaroj.html">Najbaraj familioj&nbsp;&gt;&gt;</a>
</div>
</body>
</html>
