<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Feliĉa familio</title>
</head>
<body background="../bld/papero.jpg">
<div class="header">
<span class="header_left"><a href="akvoguto.html">&lt;&lt;&nbsp;Guto da akvo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
 <h3 class="head">Feliĉa familio</h3>

<p class="first_p">         Ĉi tie en nia lando la plej granda verda folio certe estas la folio. de
         lapo. Se oni tenas ĝin antaŭ sia korpo, ĝi povas perfekte servi kiel
         antaŭtuko, kaj se oni metas ĝin sur la kapon, ĝi en pluva vetero faras
         tiajn samajn servojn kiel pluvombrelo, ĉar ĝi estas terure granda. Neniam
         lapo kreskas sola, ne, kie unu kreskas, tie kreskas ankaŭ aliaj; ĝi estas
         io belega, kaj la tuta belegaĵo estas mangaĵo por limakoj. La grandaj
         blankaj limakoj, kiuj en la antikvaj tempoj prezentis amatan manĝaĵon.
         de altklasaj homoj kaj ankoraŭ nun en Italujo estas rigardataj kiel plezure
         uzata fasta manĝaĵo, bone laboris sur la lapoj kaj diris: "He, kiel
         bongusta ĝi estas!" ĉar ili rigardis ĝin kiel la plej bongustan manĝajon;
         ili vivis de folioj de lapoj, kaj por tio la lapoj estis semataj.
</p>
<p class="p">         La afero estis en proksimeco de malnova kavalira bieno; kie oni plu,
         ne manĝis limakojn kaj kie ili tute elmortis; la lapoj tamen ne elmortis,
         ili kreskis kaj kreskis sur ĉiuj vojetoj kaj bedoj, oni tute plu ne povis
         helpi al si kontraŭ ili, tie estis vera arbaro da lapoj. Tie aŭ alie staris
         sola pomarbo aŭ prunarbo, sen tio oni neniam povus suspekti, ke tio
         estas ĝardeno. Ĉie estis lapoj, kaj tie loĝis la du lastaj tre maljunaj
         limakoj. 
</p>
<p class="p">         Kian aĝon ili havis, ili mem ne sciis, sed ili ankoraŭ tre bone memoris,
         ke estis iam multe pli da ili, ke ili devenas el familio, kiu enmigris el
         fremdaj landoj, kaj ke por ili kaj por iliaj samgentanoj estis plantita la
         tuta arbaro. Ekstere de la arbaro ili neniam estis; tamen al ili ne estis
         nesciate, ke en la mondo troviĝas ankoraŭ io alia, kio estas nomata
         kavalira bieno. Tie supre oni estas kuirata, de kio oni fariĝas nigra, kaj
         poste oni estas metata sur arĝentan pladon; sed kio okazas plue, tion ili
         ne sciis. Cetere, kion tio signifas, esti kuirata kaj kuŝi sur arĝenta plado, 
         tion ili ne povis prezenti al si, sed ia neklara sento diris al ili, ke tio
         kredeble estas io belega kaj tre honora. Nek la majskaraboj, nek la
         bufoj aŭ lumbrikoj, kiujn ili demandis pri tio, povis doni al ili informon
         pri tio, neniu el ili estis kuirita aŭ kuŝis sur arĝenta plado.
 </p>
<p class="p">        La maljunaj blankaj limakoj estis la plej honorindaj en la mondo, kiel
         ili tre bone sciis; nur por ili ekzistis la arbaro, kaj la kavalira bieno
         ekzistis por tio, ke ili povu esti kuirataj kaj metataj sur arĝentan pladon.
</p>
<p class="p">         Ili vivis nun tre solece kaj feliĉa, kaj ĉar ili ne havis infanojn, tial ili
         adoptis malgrandan simplan limakon, kiun ili edukis kiel sian propran
         infanon. La etulo tamen ne volis kreski, ĉar ĝi estis de tro malalta
         deveno. Sed la maljunaj limakoj, precipe la patrino, opiniis, ke ili tamen
         rimarkas ian pligrandiĝon, kaj la patrino petis la patron, ke se li ne
         povas vidi, li pripalpu la malgrandan konkon de la limako, kaj li pripalpis
         kaj trovis, ke la patrino estas prava.
 </p>
<p class="p">        Unu tagon estis forta pluvo.
 </p>
<p class="p">        "Aŭskultu, kiel sur la lapoj frapas kaj plaŭdas!" diris la limako-patro.
 </p>
<p class="p">        "Jen venas jam gufoj!" diris la limako-patrino. "Ili jam kuras malsupren
         laŭlonge de la trunko! Vi vidos, kiel malseke ĉi tie fariĝos. Mi estas
         tre ĝoja, ke ni posedas nian bonan domon kaj la etulo ankaŭ havas sian.
         Pri ni estas kompreneble pli bone zorgite ol pri ĉiuj ceteraj kreitaĵoj, kaj
         el tio oni povas vidi, ke al ni apartenas la regado en la mondo! De la
         momento de nia naskiĝo ni posedas domon, kaj la lapa arbaro estas
         plantita por ni! Mi volus nur scii, kiel malproksime ĝi etendiĝas kaj kio
         estas ekstere de ĝi!" 
</p>
<p class="p">         "Ekstere estas nenio!" diris la limako-patro. "Pli bone ol ĉe ni nenie
         povas esti, kaj mi havas nenion por deziri!" 
 </p>
<p class="p">        "Jes," diris la patrino, "mi volus veni en la kavaliran bienon, esti
         kuirata kaj metata sur arĝentan pladon; tio estis la sorto de ĉiuj niaj
         prapatroj, kaj vi povas kredi al mi, ke tio enhavas en si ion
         tute eksterordinaran!" 
 </p>
<p class="p">        "La kastelo eble ruiniĝis," diris la limako-patro, "aŭ la lapa arbaro
         superkreskis ĝin tiel, ke la homoj ne povas plu eliri. Oni ankaŭ tute ne
         bezonas rapidi, sed tio estas jam via naturo, vi ĉiam rapidas tiel terure,
         kaj la etulo ankaŭ jam komencas tiel agi. En la daŭro de tri tagoj li ja
         suprenrampis la trunkon; mi ricevas kapturnon, kiam mi nur suprenrigardas
         al li!" 
</p>
<p class="p">         "Ne insultu!" diris la limako-patrino, "li rampas tiel singarde, li
         certe ankoraŭ havigos al ni ĝojon; ni havas ja nenion alian, por kio ni
         povus vivi! Sed ĉu vi pensis jam pri tio, kie ni prenos por li edzinon? Ĉu
         vi ne opinias, ke malproksime, malproksime en la lapa arbaro troviĝas
         ankoraŭ iu el nia speco?" 
</p>
<p class="p">         "Nigraj limakoj, mi opinias, kredeble troviĝas en granda kvanto," 
         diris la maljunulo, "nigraj limakoj sen domo, sed ili malgraŭ sia sintrotakseco
         apartenas al la simpla popolo. Ni tamen povas komisii tion al la
         formikoj; ili kuradas tien kaj reen, kvazaŭ ili havus ian laboron; ili
         certe scias pri ia edzino por nia limaketo!" 
</p>
<p class="p">         "Vere, mi scias pri unu plej bela!" diris unu formiko; "sed mi timas,
         ke oni ne povos tion aranĝi, ĉar la afero koncernas reĝidinon!" 
</p>
<p class="p">         "Tio ne malhelpas!" diris la gemaljunuloj. "Ĉu ŝi havas domon?" 
 </p>
<p class="p">        "Ŝi havas palacon!" diris la formiko, "la plej belan formikan palacon
         kun sepcent koridoroj." 
</p>
<p class="p">         "Ne, mi tre dankas!" diris la limako-patrino, "ni ne volas, ke nia filo
         iru en formikan amason! Se vi scias nenion pli bonan, tiam ni nin turnos
         al la blankaj kuloj; ili flugadas malproksimen en pluvo kaj en suna
         lumo, kaj ili konas la lapan arbaron de interne kaj de ekstere!" 
</p>
<p class="p">         "Ni havas edzinon por li!" diris la kuloj. "Cent homajn paŝojn de ĉi
         tie sidas sur grosarbetaĵo malgranda limakino kun domo; ŝi staras en la
         vivo tute sole, kaj ŝi havas sufiĉan aĝon, por edziniĝi. Estas nur cent
         homaj paŝoj de ĉi tie!" 
 </p>
<p class="p">        "Bone, ŝi venu al li!" diris la gemaljunuloj; "li havas lapan arbaron,
         kaj ŝi havas nur unu arbetaĵon!" 
 </p>
<p class="p">        Kaj oni venigis la malgrandan limakan fraŭlinon. Pasis ok tagpoj ĝis ĝia
         alveno, sed tio ĝuste estis la plej eminenta; per tio ŝi pruvis, ke en ŝi
         fluas vera limaka sango.
 </p>
<p class="p">        Post tio oni aranĝis la edziĝan feston. Ses lampiroj lumis tiel bone,
         kiel ili povis; krom tio la soleno pasis tute silente, ĉar la maljunaj
         limakoj ne povis toleri bruon kaj gajecon. Sed anstataŭe la limako-patrino
         faris belan parolon; la patro ne povis; li estis tro emociita; kaj
         poste ili transdonis al ili kiel heredaĵon la tutan lapan arbaron kaj ripetis
         tion, kion ili ĉiam diradis, ke tiu arbaro estas la plej bona aĵo en la
         mondo, kaj ke ke ili vivos honeste kaj estiminde kaj multobliĝos; tiam ili
         kaj iliaj infanoj iam venos en la palacon, estos kuirataj ĝisnigre kaj
         metataj sur arĝentan pladon.
 </p>
<p class="p">        Post la fino de la parolo la gemaljunuloj rampis en siajn domojn kaj
         neniam plu elvenis; ili dormis. La juna limaka paro regis en la arbaro
         kaj ricevis grandnombran idaron, sed neniam oni ilin kuiris kaj neniam
         oni ilin metis sur arĝentan pladon; kaj de tio ili konkludis ke la palaco
         disfalis kaj ĉiuj homoj en la mondo mortis; kaj ĉar neniu al ili kontraŭparolis,
         tio kompreneble estis rigardata kiel veraĵo. La pluvo frapadis la
         lapajn foliojn, por fari al ili tamburan muzikon, la suno lumadis, por
         aranĝi por ili en la lapa arbaro maron da lumo, kaj ili estis tre feliĉaj,
         kaj la tuta familio sentis sin feliĉa, kaj tia ĝi efektive estis.</p>
<hr>
<div class="footer">
</div>
</body>
</html>
