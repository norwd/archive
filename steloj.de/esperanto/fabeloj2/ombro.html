<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>La ombro</title>
</head>
<body background="../bld/papero.jpg">
<div class="header">
<span class="header_left"><a href="tuk.html">&lt;&lt;&nbsp;Malgranda Tuk</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
 <h3 class="head">La ombro</h3>

<p class="first_p">         En la varmaj landoj la suno radias alian varmegon ol ĉe ni. La homo
         ricevas koloron malluman, kaj en la plej varmegaj landoj la brula suno
         faras el ili negrojn. Sed tio estis nur la simple varmaj landoj, kien 
         transveturis unu instruita homo el niaj malvarmaj. Li pensis, ke li tie povos
         ankaŭ promenadi sur la stratoj, kiel en sia patrujo, sed tion li devis baldaŭ
         malkutimi. Li kaj ĉiuj prudentaj homoj devis trankvile resti en la domo.
         La kovriloj de la fenestroj kaj la pordoj restis fermitaj la tutan tagon.
         Oni povus pensi, ke la tuta domo dormas, aŭ ke neniu estas en la domo.
         La mallarĝa strato, kie li loĝis, estis ankoraŭ tiel konstruita, ke de mateno
         ĝis vespero oni havis tie la tutan varmegon de la suno. La instruita homo
         el la malvarmaj landoj estis homo juna kaj saĝa homo; al li ŝajnis, ke li
         sidas en brulanta forno. Ĉi tio lin tro suferigis. Li tute maldikiĝis, kaj eĉ
         lia ombro fariĝis multe pli malgranda ol en la patrujo, ĝi ankaŭ suferis
         de la suno.
 </p>
<p class="p">        Nur vespere, kiam la suno estis subirinta, ili reviviĝis. Estis efektiva
         plezuro tion vidi. Apenaŭ lumo estis enportita en la ĉambron, la ombro
         sin eltiris sur la tuta muro, ĝis la plafono kaj eĉ iom sur la plafono mem.
         Ĝi intence faris sin tiel longa, ĝi devis sin eltiri, por ree ricevi fortojn.
         La scienculo eliris sur la balkonon, por tie sin eltiri, kaj apenaŭ la steloj
         eklumis el la klara etero, li eksentis novan vivon. Sur ĉiuj balkonoj de la
         strato - kaj en la varmaj landoj ĉiu fenestro havas balkonon - montriĝis
         homoj, ĉar aeron oni bezonas, eĉ se oni kutimis esti bruligata de la suno.
         Vivo komenciĝis supre kaj malsupre. Tajloroj kaj botistoj - ĉiuj homoj
         eliris sur la straton, tabloj kaj seĝoj estis elportataj, lumo brulis ĉie,
         brulis pli ol mil kandeloj; unu babilis, alia kantis, kaj la homoj promenis,
         la veturiloj veturis, la azenoj iris... tin-tin-tin, ĉar ili portis sonoriletojn.
         Tie mortintoj kun kanto estis enterigataj, la knaboj de la strato bruis, la
         sonoriloj de la preĝejoj sonoris, per unu vorto - vivo kaj movado regis
         malsupre sur la strato. Nur en la unu domo, kiu staris rekte kontraŭ la
         loĝejo de la alilanda scienculo, estis tre silente, kaj tamen tie kredeble iu
         loĝis ĉar sur la balkono staris floroj, kiuj belege kreskis, - iu do kredeble
         ilin priverŝadis, kaj homoj nepre devis tie esti. La pordo kontraŭe estis
         ankaŭ malfermata vespere, sed tie interne estis mallume, almenaŭ en la
         antaŭa ĉambro, - el interne estis aŭdata muziko, kiu al la alilanda
         scienculo ŝajnis neesprimeble bela. Sed eble ĝi estis tia nur en lia imago,
         ĉar li trovis tie en la varmaj landoj ĉion neesprimeble bela, se nur la
         malbona suno ne estus. La mastro de la alilandulo diris, ke li ne scias,
         kiu loĝas en la kontraŭa domo, ke oni tie ne vidas ja eĉ unu personon, kaj
         pri la muziko - li trovas ĝin malbele enuiga. "Ĝi estas tiel, kiel se iu
         ripetas pecon, kiu estas por li tro malfacila kaj kiun li ne povas ellerni,
         ĉiam la sama peco. ‚Mi malgraŭ ĉio ĝin venkos!’ li diras, sed li tamen
         ĝin ne venkas, kiel ajn longe li ludas." 
</p>
<p class="p">         Unu fojon en nokto la alilandulo vekiĝis; li dormis ĉe malfermita pordo
         de balkono, la kurtenoj antaŭ la pordo dismoviĝis de bloveto de la vento,
         kaj al li ŝajnis, ke de la kontraŭa balkono venas mirinda brilo. Ĉiuj floroj
         brilis en plej belegaj koloroj, kaj en la mezo inter la floroj staris gracia
         aminda fraŭlino, kiu ŝajne ankaŭ brile radiis. La okuloj de la scienculo
         preskaŭ tute blindiĝis de tio, kaj ne estas mirinde, ĉar li ilin efektive tro
         forte malfermis, kaj krom tio, li ankoraŭ estis ĵus dorminta. Per unu salto
         li estis sur la planko; tre mallaŭta li stariĝis post la kurteno, sed la fraŭlino
         jam ĉi ne estis, la brilo estingiĝis. La floroj plu jam ne brilis, sed ili staris
         ankoraŭ en sia antaŭa beleco. La pordo estis ne tute fermita, kaj profunde
         el interne sonis mallaŭta kaj agrabla muziko, kiu povis enigi ĉiun en plej
         dolĉajn sonĝojn. Tio estis efektive io mireginda. Kiu povis tie loĝi? Kie
         estis la eniro? En la partero estis nur magazeno, kaj estis ja ne eble, ke
         la homoj ĉiam trakurus tra tio.
</p>
<p class="p">         Unu vesperon la alilandulo sidis sur sia balkono, malantaŭ li en la ĉambro
         brulis lumo, tial estis tute nature, ke la ombro estis videbla sur la muro
         de la kontraŭa loĝejo. Tiel ĝi sidis tie inter la floroj sur la balkono, kaj
         ĉiun fojon, kiam la alilandulo sin movis, la ombro sin ankaŭ movis, ĉar
         tion ĝi ordinare faras.
</p>
<p class="p">         "Mi pensas, ke mia ombro estas la sola vivanta estaĵo, kiun oni povas
         trovi tie kontraŭe!" diris la scienculo. "Rigardu, kiel bele ĝi sidas tie
         inter la floroj, la pordo estas ne tute fermita, kaj nun la ombro devus esti
         tiel saĝa kaj eniri kaj ĉion bone rigardi, kio estas interne, kaj poste,
         reveninte, rakonti al mi, kion ĝi tie vidis. Jes, jes, mia ombro, vi devus
         peni esti utila al mi!" li diris ŝerce. "Estu tiel bona kaj eniru! Nu, vi ne
         volas,iri?" Kaj li balancis sian kapon al la ombro, kaj la ombro rebalancis
         sian kapon. "Jes, jes, iru, sed baldaŭ revenu!" La scienculo leviĝis, kaj
         lia ombro sur la kontraŭa balkono ankaŭ leviĝis; la scienculo sin turnis,
         kaj la ombro sin ankaŭ turnis; se iu bone rigardus, li povus klare vidi,
         ke la ombro eniris en la ne tute fermitan pordon de la balkono de la
         kontraŭa domo ĝuste en tiu momento, en kiu la alilandulo eniris en sian
         ĉambron kaj mallevis post si la longan kurtenon,
</p>
<p class="p">         En la sekvanta mateno la scienculo eliris, por trinki kafon kaj legi
         gazetojn. "Kio tio estas?" li diris, kiam li eliris en la lumon de la suno,
         "mi ja ne havas ombron! Ĝi do hieraŭ vespere efektive foriris kaj jam ne
         revenis; estas efektive ĉagrene!" 
</p>
<p class="p">         Ne tiel la perdo de la ombro mem lin ĉagrenis, kiel tio, ke en la 
         malvarmaj landoj estas rakontata unu ĉiukonata historio pri homo sen ombro.
         Se nun la scienculo revenos en la patrujon kaj rakontos, kio okazis al li,
         oni diros, ke tio estas nur ripetaĵo, kaj tio malplaĉis al li. Tial li decidis
         tute ne paroli pri tio, kaj tiel estis tute prudente.
</p>
<p class="p">         Vespere li denove eliris sur sian balkonon, la lumon li tute bone metis
         malaantaŭ si, ĉar li sciis, ke la ombro ĉiam volas, ke ĝia sinjoro estu por
         ĝi barilo, - sed li tamen ne povis ĝin elricevi. Li faris sin granda, li faris
         sin malgranda, sed nenia ombro venis, nenia ombro montriĝis. Li diris:
</p>
<p class="p">         "Hm, hm!" sed nenio helpis.
</p>
<p class="p">         Estis kompreneble ĉagrene; sed en la varmaj landoj dank' al Dio ĉio
         kreskas rapide, kaj post unu semajno li ekvidis kun granda plezuro, ke
         el la piedoj kreskas ĉe li nova ombro, kiam li iras en la lumon! la radiko
         certe restis. Post tri semajnoj li jam havis ne tro malgrandan ombron, kaj
         kiam li ekreveturis en la patrujon en la malvarmaj landoj, ĝi en la vojo
         ĉiam pli kaj pli kreskis, tiel ke ĝi fine fariĝis tiel longa kaj granda, ke jam
         la duono estus sufiĉa.
</p>
<p class="p">         Tiel la scienculo revenis en sian landon, skribis librojn pri la vero en
         la mondo, pri la bono kaj belo kaj tiel li pasigis tagojn kaj jarojn. Pasis
         multe da jaroj.
</p>
<p class="p">         Unu vesperon li sidas en sia ĉambro, kaj jen subite oni frapas tre mallaŭte
         je la pordo.
 </p>
<p class="p">        "Eniru!" li diris, sed neniu venas; tial li malfermis mem, kaj jen
         antaŭ li staras neordinare maldika homo, kun tre stranga eksteraĵo.
         Cetere la homo estis tre riĉe vestita, li estis videble grava persono.
 </p>
<p class="p">        "Kun kiu mi havas la plezuron paroli?" demandis la scienculo. 
</p>
<p class="p">         "Jes, mi tiel ankaŭ pensis," diris la eleganta homo, "ke vi min ne
         rekonos! Mi fariĝis tro korpa, mi litere ricevis karnon kaj ostojn. Vi
         kredeble neniam pensis, ke vi vidos min iam en tia bona farto! Ĉu vi ne
         rekonas vian malnovan ombron? Jes, vi certe ne kredis, ke mi iam
         ankoraŭ revenos. Mi havis feliĉon depost la tago, kiam mi estis ĉe vi la
         lastan fojon; mi ĉiuflanke fariĝis tre bonhava. Se mi volas min elaĉeti
         el mia servado, mi estas sufiĉe riĉa por tio!" Kaj li eksonigis tutan faskon
         da multekostaj sigeliloj, kiuj pendis apud lia horloĝo, kaj metis sian manon
         en la dikan oran ĉenon, kiun li portis ĉirkaŭ la kolo. Sur ĉiuj fingroj
         brilis ringoj kun diamantoj, kiuj ĉiuj estis veraj.
 </p>
<p class="p">        "Ne, mi ne povas ankoraŭ rekonsciiĝi!" diris la scienculo. "Kiel tio
         estas ebla!" 
 </p>
<p class="p">        "Io ordinara tio efektive ne estas!"
         diris la ombro, "sed vi ja mem
         ankaŭ ne apartenas al la homoj ordinaraj, kaj mi, kiel vi scias, de mia
         infaneco ĉiam iris laŭ viaj piedosignoj. Tuj, kiam vi trovis, ke mi estas
         sufiĉe matura, por min mem trabati tra la mondo, mi komencis propran
         vojon. Mi troviĝas en la plej brila situacio, sed nun venis al mi ia dezirego
         vidi vin ankoraŭ unu fojon antaŭ via morto, ĉar morti iam vi ja devas.
         Ankaŭ ĉi tiujn landojn mi volis vidi ankoraŭ unu fojon, ĉar oni ja ĉiam
         amas sian patrujon. Mi scias, ke vi ricevis alian ombron; ĉu mi devas
         al ĝi aŭ al vi ion pagi? Estu tiel bona kaj diru al mi!" 
  </p>
<p class="p">       "Ha, tio estas efektive vi!" diris la scienculo. "Tio estas ja multege
         mirinda! Neniam mi kredus, ke al iu lia malnova ombro povus reveni en
         formo de homo!" 
  </p>
<p class="p">       "Diru al mi, kiom mi devas pagi!" diris la ombro, "ĉar mi ne volas
         resti ies ŝuldanto!" 
 </p>
<p class="p">        "Kiel vi povas tiel paroli!" diris la scienculo, "pri ia ŝuldo oni ĉi tie
         tute ne povas ja paroli. Uzu vian liberecon kiel ĉiu alia! Mi tre ĝojas pri
         via feliĉo! Sidiĝu, malnova amiko, kaj rakontu al mi per malmulte da
         vortoj, kiel tio okazis kaj kion vi tie vidis en la varmaj landoj ĉe la
         najbaro de kontraŭe!" 
</p>
<p class="p">         "Jes, tion mi al vi rakontas;" diris la ombro, sidiĝante; "sed vi devas
         al mi promesi, ke vi al neniu en ĉi tiu urbo rakontos, ke mi estis via
         ombro! Mi intencas fianĉiĝi, mi povas nutri pli ol unu familion!" 
 </p>
<p class="p">        "Ne zorgu!" diris la scienculo, "mi al neniu diros, kiu en efektiveco
         vi estas; prenu mian manon! Mi promesas, kaj unu homo - unu vorto!" 
 </p>
<p class="p">        "Unu vorto - unu ombro!" diris la ombro, ĉar tiel li ja devis paroli.
 </p>
<p class="p">        Cetere estis efektive mirinde; kiel tute li estis homo. Lia nigra vesto estis
         el plej kara ŝtofo, krom tio li portis elegantajn botojn kaj ĉapelon, kiu
         povis estis kunpremata, tiel ke oni povis vidi nur la supran plataĵon kaj
         la randojn, ne parolante jam pri la jam konataj sigeliloj, ora ĉeno kaj
         ringoj kun diamantoj. Jes, la ombro estis tre bone vestita, kaj ĉi tio plej
         certe faris lin heroo.
</p>
<p class="p">         "Nun mi rakontos!" diris la ombro, kaj ĉe tio li metis siajn piedojn kun
         la elegantaj botoj forte premante sur la novan ombron, kiu kuŝis kiel
         hundo antaŭ la piedoj de la scienculo; li faris tion pro fiereco, aŭ eble li
         volis ligi ĝin al si. La kuŝanta ombro tamen sin tenis silente kaj trankvile,
         por povi bone aŭskulti; ĝi kredeble ankaŭ volis scii, kiel ĝi povus sin
         liberigi kaj fariĝi propra sinjoro.
</p>
<p class="p">         "Ĉu vi scias, kiu loĝis en la domo kontraŭ ni?" demandis la ombro;
         "ĝi estis la plej bela el ĉio, ĝi estis la poezio! Mi restis tie tri semajnojn,
         kaj tio estas tiel same, kiel se oni vivus tri mil jarojn kaj legus ĉiujn
         verkojn poeziajn kaj sciencajn, - tion mi diras, kaj ĝi estas vero. Mi ĉion
         vidis, kaj mi ĉion scias!" 
 </p>
<p class="p">        "La poezio!" ekkriis la scienculo, "jes, jes, ĝi vivas sensociete en la
         grandaj urboj! La poezio! Jes; mi ĝin vidis unu minuton, sed mi tiam
         estis ankoraŭ dormanta! Ĝi staris sur la balkono kaj lumis, kiel la nordlumo.
         Rakontu, rakontu! Vi estis sur la balkono, vi eniris tra la pordo,
         kaj poste...." 
 </p>
<p class="p">        "Poste mi estis en la antaŭĉambro," plue rakontis la ombro. "Vi ofte
         sidis kaj penis rigardi en la antaŭĉambron. Tie ne estis lumo, tie estis io
         kiel duonlumo; sed granda nombro da ĉambroj tie estis unu post la alia
         kaj tra iliaj malfermitaj pordoj oni povis ilin vidi ĉiujn. Tie jam estis tre
         lume, la grandega forto de la maro da lumo min certe mortigus, se mi
         alirus proksime al la fraŭlino; sed mi estis prudenta, mi ne rapidis, kaj
         tio estas bona!" 
 </p>
<p class="p">        "Kaj kion vi tie vidis, mia kara?" demandis la scienculo.
 </p>
<p class="p">        "Mi vidis ĉion, kaj mi ĝin rakontos al vi; sed... ĝi ne estas fiereco de
         mia flanko, tamen... kiel homo libera, kaj ĉe mia instruiteco, ne parolante
         jam pri mia bona situacio kaj riĉeco... mi kore dezirus, ke vi parolu
         al mi ne ‚mia kara’ , sed ‚sinjoro!’"
</p>
<p class="p">         "Pardonu, sinjoro!" diris la scienculo, "ĝi estas nedetruebla malnova
         kutimo! Vi estas tute prava, kaj de nun mi jam memoros. Sed rakontu
         al mi, sinjoro, ĉion, kion vi vidis!" 
</p>
<p class="p">         "Ĉion!" diris la ombro, "ĉar mi ĉion vidis kaj ĉion scias!" 
</p>
<p class="p">         "Kian aspekton havis la ĉambroj internaj?" demandis la scienculo
         "Ĉu tie estis kiel en freŝa arbaro? ĉu tie estis kiel en
         sankta preĝejo? ĉu
         la ĉambroj estis kiel stelplena ĉielo, kiam oni staras sur altaj montoj?" 
</p>
<p class="p">         "Ĉio tie estis!" diris la omhro, "Mi ja ne tute eniris, mi restis en la
         antaŭa ĉambro, en la duonlumo, sed tiu loko estis tre bona, mi ĉion
         vidis, mi ĉion scias. Mi estis en la palaco de la poezio, en la antaŭĉambro." 
</p>
<p class="p">         "Sed kion vi vidis? Ĉu tra la grandaj ĉambroj iris ĉiuj dioj de la
         antikva tempo? ĉu tie batalis la antikvaj herooj? ĉu tie ludis ĝojaj infanoj
         kaj rakontis siajn sonĝojn?" 
 </p>
<p class="p">        "Mi diras al vi, mi tie estis, kaj vi komprenos, ke mi ĉion vidis, kion
         oni tie povis vidi! Se vi tien enirus, vi ĉesus esti homo, sed mi fariĝis
         homo, kaj samtempe mi ekkonis mian internan naturon, la parencecon
         kiun mi havas kun la poezio. Kiam mi estis ankoraŭ ĉe vi, mi pri tio ne
         pensis, sed ĉiufoje, kiam la suno leviĝis aŭ malleviĝis, mi ĉiam - vi certe
         ankoraŭ memoras - fariĝis tiel mirinde granda; en la lumo do la luno
         mi estis preskaŭ ankoraŭ pli klara ol vi mem. Tiam mi ne komprenis
         mian naturon, nur en la antaŭĉambro de la poezio mi ĝin ekkonis, - mi
         fariĝis homo! Mi eliris el tie, fariĝinte matura viro, sed vi jam plu ne
         estis en la varmaj landoj. Estante jam homo, mi nun hontis tiel iri, kiel
         mi iris; mi ne havis botojn, vestojn, la tutan homan eksteraĵon, kiu
         donas al la homo lian signifon. Mi serĉis lokon por min kaŝi, jes, al vi
         mi povas tion konfesi, ĉar vi artan sekreton en nenia libro malkaŝos, -
         mi min kaŝis sub la vesto de unu vendistino de sukerpanoj. La virino eĉ
         ne scietis, al kia grava persono ŝi donis kaŝejon. Ne pli frue ol vespere mi
         eliris; mi kuradis sur la strato en la lumo de la luno, mi min eltiradis
         laŭ la muroj, tio estis tiel agrabla por mia dorso! Mi kuris supren kaj
         malsupren, rigardis tra la plej altaj fenestroj en la ĉambrojn kaj sur la
         tegmentojn, mi rigardis, kien neniu povis rigardi, kaj mi vidis, kion
         neniu alia vidis, kion neniu alia devis vidi. La mondo, por diri la veron,
         estas sufiĉe malbona! Mi ne volus esti homo, se nur ne regus la malsaĝa
         kredo, ke esti homo havas ian gravan signifon! Mi vidis la plej nekredeblajn
         aferojn ĉe virinoj, kiel ankaŭ ĉe viroj, ĉe gepatroj kaj ĉe la dolĉaj
         anĝelaj infanoj; mi vidis, kion neniu homo devus scii, kion tamen ĉiuj
         tiel volus scii - la malbonaĵon ĉe la najbaroj. Se mi skribus gazeton,
         kiom da legantoj ĝi ricevus! Sed mi skribis tuj al la interesataj personoj
         mem, kaj teruro ekregis en ĉiuj urboj, en kiujn mi venis. Oni min timis,
         kaj oni penis plaĉi al mi. La profosoroj faris min profesoro, la tajloroj
         donis al mi novajn vestojn, tiel ke mi ilin havas en sufiĉa kvanto; la
         monfaristoj faris monon por mi, kaj la virinoj diris al mi, ke mi estas
         bela. - Per tio mi fariĝis la homo, kiu mi estas, kaj nun mi diras al vi
         adiaŭ! Jes estas mia karto, mi loĝas sur la Suna Flanko, kaj en pluva
         vetero mi ĉiam estas hejme!" Dirinte tion, la ombro foriris.
</p>
<p class="p">         "Mirinde!" diris la scienculo.
</p>
<p class="p">         Pasis kelke da jaroj, kaj unn tagon la ombro subite denove venis.
</p>
<p class="p">         "Kiel vi fartas?" li demandis.
</p>
<p class="p">         "Ha!" diris la sciencnlo, "mi skribas pri la vero, la belo kaj la bono,
         sed por tiaj aferoj ĉiu orelo estas surda; mi tute malesperas, ĉar tio min
         tre doloras." 
</p>
<p class="p">         "Mi el nenio faras al mi ĉagrenon!" diris la ombro, "kaj tial mi
         grasiĝas, kaj ĉi tio devas esti la celo de ĉiu prudenta homo. Vi ĝis nun
         ankoraŭ ne scias vivi en la mondo. Vi ankoraŭ tute perdos la sanon. Vi
         devas veturi! Mi en la somero faros veturon, ĉu vi volas min akompani?
         Mi deziras havi vojkamaradon, - ĉu vi volas kunveturi en karaktero de
         mia ombro? Ĝi estus por mi granda plezuro havi vin apud mi; mi pagos la
         koston de la vojaĝo." 
</p>
<p class="p">         "Tio estas jam malmodesteco neniam aŭdita!" diris la scienculo.
</p>
<p class="p">         "Laŭ tio, kiel oni ĝin prenas!" diris la ombro. "Vojaĝo redonos al vi
         la fortojn. Se vi volas esti mia ombro, mi prenos sur min la tutan koston
         de la vojaĝo." 
</p>
<p class="p">         "Jam tro senhonte!" diris la scienculo.
</p>
<p class="p">         "Sed la mondo jam estas tia!" diris la ombro, "kaj tia ĝi restos!" 
         Kaj kun tiuj ĉi vortoj la ombro foriris.
</p>
<p class="p">         La seienculo fartis tute ne bone; zorgoj kaj suferoj lin turmentis, kaj
         tio, kion li parolis pri la vero kaj bono kaj belo, estis preskaŭ por ĉiuj
         kiel rozoj por bovo. Fine li efektive malsaniĝis.
</p>
<p class="p">         "Vi aspektas kiel ombro!" diris al li la homoj, kaj teruro atakis la
         scienculon ĉe tiu ĉi penso.
 </p>
<p class="p">        "Vi devas nepre veturi en banlokon!" diris la ombro, kiu venis al li.
         "Nenio alia restas! Mi vin kunprenos pro malnova konateco. Mi pagos
         la vojaĝon, kaj vi poste verkos priskribon de la vojaĝo, kaj en la vojaĝo
         vi penos min amuzi. Mi veturas en banlokon, ĉar mia barbo ne volas
         kreski kiel ĝi devus, tio ankaŭ estas malsano, kaj barbon oni devas havi!
         Estu prudenta kaj akceptu mian proponon, ni ja veturos kiel kamaradoj." 
</p>
<p class="p">         Kaj ili veturis; la ombro nun estis sinjoro, kaj la sinjoro estis ombro.
         Ili veturis kune. Sur ĉevalo aŭ sur piedoj ili ĉiam estis kune, flanko ĉe
         flanko, unu antaŭ aŭ post la alia, laŭ la staro de la suno. La ombro sin
         tenis ĉiam sur la flanko sinjora, kaj la scienculon tio malmulte ĉagrenis;
         li havis tre bonan koron kaj estis tre pacema kaj amikema, kaj tial li
         unu tagon diris al la ombro: "Ĉar ni jam fariĝis vojkamaradoj kaj krom
         tio ni de la infaneco ĉiam estis kune, ni trinku nun porfratiĝon, kaj ni
         estu pli familiaraj unu kun la alia." 
</p>
<p class="p">         "Vi esprimis vian penson," diris la ombro, kiu nun ja estis efektive
         la sinjoro; "vi parolis rekte el la koro kaj bonintence, tial mi ankaŭ
         parolos el la koro kaj egale bonintence. Vi, estante homo instruita, scias
         tre bone, kiel kaprica estas la naturo, Multaj homoj ne povas tuŝeti
         malglatan paperon; aliaj per la tuta korpo ektremas, se oni gratas per
         karbo sur vitro; mi ricevas tian saman senton, se vi parolas al mi
         familiare; mi sentas min kiel alpremita al la tero, kiel se mi estus
         denove en mia antaŭa dependeco de vi. Vi vidas, ke tio ne estas fiereco,
         sed sento. Mi ne povas permesi, ke vi parolu al mi familiare, mi mem
         tamen kun plezuro parolos kun vi senceremonie, kaj tiel mi almenaŭ
         duone plenumos vian deziron." 
 </p>
<p class="p">        Kaj de tiu tempo la ombro sinjore paroladis kun sia estinta sinjoro.
</p>
<p class="p">         "Kia malaltiĝo!" pensis la scienculo, "ke mi devas lin respekti kiel
         sinjoron kaj li kun mi parolas tute senceremonie!" Sed vole-ne-vole li
         devis konsenti.
</p>
<p class="p">         Ili venis en banlokon, kie troviĝis multaj alilanduloj kaj inter ĉi tiuj
         unu tre bela reĝidino, kies malsano estis tio, ke ŝi tro bone vidis, kaj ĉi
         tio estas tre danĝera.
 </p>
<p class="p">        Ŝi tuj ekvidis, ke la nova veninto estas tute alia persono ol ĉiuj ceteraj.
         "Li venis ĉi tien, por rapidigi la kreskon de sia barbo; tiel oni diras, sed
         mi bone vidas la efektivan kaŭzon de lia veno, - li ne havas ombron." 
</p>
<p class="p">         Ŝi estis tre scivola, kaj tial ŝi sur la promenejo tuj komencis paroladon
         kun la alilanda sinjoro. Estante reĝidino, ŝi ne bezonis fari grandan
         ceremonion, kaj tial ŝi diris: "Via malsano estas tio, ke vi ne havas
         ombron!" 
</p>
<p class="p">         "Via reĝidina moŝto jam komencis tute saniĝi!" respondis la ombro.
         "Via konata malsano de tro bona vidado estas perdita; vi saniĝis: mi
         havas ombron tute neordinaran. Ĉu vi ne vidas la personon, kiu min
         ĉiam akompanas? Aliaj homoj havas ombron ordinaran, sed mi ne amas
         aferojn ordinarajn. Kiel oni la vestojn de siaj servistoj faras el pli bona
         ŝtofo ol oni portas mem, tiel mi donis al mia ombro la formon de homo,
         kaj, kiel vi vidas, mi eĉ donis al ĝi apartan ombron. Tio estas vere io tre
         multekosta, sed mi amas vivi alie ol ĉiuj!" 
 </p>
<p class="p">        "Kiel!" pensis la reĝidino, "ĉu mi efektive saniĝis? Ĉi tiu banloko
         estas vere por mia malsano la plej helpa! La akvo en nia tempo havas tre
         mirindajn fortojn. Tamen mi ne forveturos el la banloko, ĉar nun ĉi tie
         nur fariĝas interese. La alilandulo tre plaĉas al mi. Ke nur lia barbo
         ne kresku, ĉar tiam li forveturos." 
</p>
<p class="p">         Vespere en la granda salono de baloj dancis la reĝidino kun la ombro.
         Ŝi estis malpeza, sed li estis ankoraŭ pli malpeza; tian dancanton ŝi
         ankoraŭ neniam havis. Ŝi rakontis al li, el kiu lando ŝi estas, kaj li
         konis la landon, li tie estis, sed ŝi tiam ne estis en la patrujo. Li rigardis
         supre kaj malsupre tra la fenestroj kaj vidis multajn aferojn, kaj tial li
         povis respondi al la reĝidino kaj rakonti al ŝi tiajn aferojn, ke ŝi forte
         miregis. Li devis estis la plej saĝega homo sur la tuta tero. Ŝi ricevis
         grandan respekton por lia vasta sciado. Kiam ili post tio denove dancis
         kune, ŝi enamiĝis je li, kion la ombro bone vidis. Ĉe la sekvanta danco
         la konfeso de ŝia amo troviĝis jam sur ŝia lango, sed ŝi estis ankoraŭ tiel
         prudenta, ke ŝi ekpensis pri sia lando kaj regno kaj pri la multo da
         homoj, kiujn ŝi estis iam regonta. "Saĝa homo li estas!" ŝi diris al si
         mem, "tio estas bona; kaj li dancas belege, tio ankaŭ estas bona; sed
         egale grava demando estas, ĉu li estas sufiĉe instruita. Mi provos lin
         ekzameni." Kaj ŝi komencis proponadi al li demandojn pri la plej
         malfacilaj aferoj, pri kiuj ŝi mem ne povus respondi; kaj la ombro faris
         mirigitan mienon.
 </p>
<p class="p">        "Ĉi tion vi ne povas respondi!" diris la reĝidino.
 </p>
<p class="p">        "Ĉi tion mi sciis ankoraŭ estante en la lernejo!" diris la ombro; "mi
         pensas, ke ĉi tion eĉ mia ombro tie ĉe la pordo povus respondi." 
</p>
<p class="p">         "Via ombro!" ekkriis la reĝidino, "tio estus tre mirinda!" 
 </p>
<p class="p">        "Mi ne diras certe, ke ĝi povos," diris la ombro, "sed tiel mi supozas,
         ĉar ĝi ja tiel longe min akompanis kaj aŭdis, mi tiel supozas! Sed
         permesu, via reĝidina moŝto, sciigi vin, ke ĝi estas tiel fiera kaj volas, ke
         oni ĝin rigardu kiel homon; ke por teni ĝin en bona humoro, kaj tia ĝi
         devas esti, por doni bonajn respondojn - oni devas paroli al ĝi tute kiel al
         homo." 
</p>
<p class="p">         "Tia fiereco plaĉas al mi!" diris la reĝidino.
</p>
<p class="p">         Kaj ŝi iris al la instruita homo apud la pordo kaj parolis kun li pri la
         suno kaj la luno, pri la internaĵo kaj la eksteraĵo de la homo, kaj li 
         respondis saĝe kaj bone.
 </p>
<p class="p">        "Kia homo li devas esti, se li havas tian saĝegan ombron!" pensis la
         reĝidino; "ĝi estus efektiva beno por mia popolo kaj regno, se mi lin
         elektus por esti mia edzo. Mi tion faros!" 
</p>
<p class="p">         La reĝidino kaj la ombro baldaŭ estis pretaj inter si, tamen ĉi tion
         neniu devis sciiĝi, ĝis ili venos en la landon de la reĝidino,
</p>
<p class="p">         "Neniu, eĉ ne mia ombro!" diris la ombro, kaj ne sen kaŭzo li tion
         diris.
 </p>
<p class="p">        Baldaŭ ili venis en la landon, en kiu la reĝidino regis, kiam ŝi estis hejme,
 </p>
<p class="p">        "Aŭskultu, amiko!" diris la ombro al la scienculo, "nun mi fariĝis
         tiel feliĉa kaj multepova, kiel nur estas eble, tial mi volas ankaŭ por vi
         fari ion neordinaran. Vi ĉiam loĝos ĉe mi en la palaco, vi veturos kun mi
         en mia propra reĝa kaleŝo kaj ricevos jaran pagon de centmil oraj
         moneroj. Por tio vi devas permesi, ke ĉiu kaj ĉio nomu vin ombro. Ne
         diru, ke vi iam estis homo, kaj unu fojon en la jaro, kiam mi sidos sur la
         balkono en la lumo de la suno kaj montros min al la popolo, vi devos
         kuŝi ce miaj piedoj kiel efektiva ombro. Ĉar mi konfesas al vi, mi
         edziĝos je la reĝidino; ankoraŭ hodiaŭ vespere ni festos la edziĝon."
 </p>
<p class="p">        "Ne, tio estas jam tro multe!" diris la scienculo, "tion mi ne volas,
         tion mi ne faros! Tio estus trompi la tutan landon kune kun la reĝidino!
         Mi diros ĉion, ke mi estas la homo kaj vi estas nur ombro, kiu portas
         vestojn de homo!" 
 </p>
<p class="p">        "Neniu al vi kredos!" diris la ombro. "Estu prudenta, aŭ mi vokos
         la gardistojn!" 
 </p>
<p class="p">        "Mi iros rekte al la reĝidino!" diris la scienculo. - "Sed mi iros
         antaŭe!" ekkriis la ombro, "kaj vi iros en malliberejon!" Kaj tien la
         scienculo efektive devis iri, ĉar la soldatoj obeis la ombron, sciante, ke la
         reĝidino volas lin fari ŝia edzo.
</p>
<p class="p">         "Vi tremas?" demandis la reĝidino, kiam la ombro eniris; "ĉu io
         okazis al vi? ne malsaniĝu hodiaŭ, kiam ni volas vespere festi nian
         edziĝon." 
</p>
<p class="p">         "Al mi okazis la plej terura afero; kiu povas okazi!" diris la ombro;
         "prezentu al vi - jes, tia malforta kapo de ombro ne povas longe sin
         teni - prezentu al vi, mia ombro freneziĝis, ĝi diras kaj ripetas, ke ĝi
         estas la homo kaj mi - prezentu al vi - mi estas ĝia ombro!" 
</p>
<p class="p">         "Terure!" ekkriis la reĝidino; "oni ĝin ja enŝlosis?" 
 </p>
<p class="p">        "Kompreneble! Mi timas, ke ĝi jam neniam ricevos ree la prudenton!" 
 </p>
<p class="p">        "Malfeliĉa ombro!" rediris la reĝidino, "mi ĝin tre bedaŭras; estus
         tre bone por ĝi, se oni ĝin liberigus de ĝia malfeliĉa vivo. Se mi bone
         pripensas, mi trovas, ke estas necese ĝin senbrue tute forigi." 
 </p>
<p class="p">        "Kvankam tio estus por mi tre dolora!" diris la ombro, "ĉar ĝi estis
         fidela servanto!" Kaj li ŝajnigis, ke li ĝemas.
</p>
<p class="p">         "Vi havas bonan karakteron!" diris la reĝidino.
</p>
<p class="p">         Vespere la tuta urbo estis feste iluminita, la kanonoj tondris "bum!" 
         kaj la soldatoj faris paradon. La reĝidino kaj la ombro eliris sur la balkonon,
         por sin montri kaj ankoraŭ unu fojon ricevi la ĝojan kaj tondran
         "vivu!" de la popolaj amasoj.
</p>
<p class="p">         La instruita homo nenion aŭdis de la tuta ĝoja kriado, ĉar al lia vivo
         estis farita fino.</p>




<hr>
<div class="footer">
<a href="domo.html">Malnova domo&nbsp;&gt;&gt;</a>
</div>
</body>
</html>
