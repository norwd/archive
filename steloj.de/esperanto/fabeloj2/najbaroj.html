<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Najbaraj familioj</title>
</head>
<body background="../bld/papero.jpg">
<div class="header">
<span class="header_left"><a href="lanterno.html">&lt;&lt;&nbsp;Malnova strata lanterno</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Najbaraj familioj</h3>

<p class="first_p">         Vere, oni povus supozi, ke en la vilaĝa lageto okazis ia grava fariĝo,
         sed en efektiveco nenio okazis. Ĉiuj anasoj, ĉu ili en plej bela anima
         trankvileco kuŝis sur la akvo, ĉu ili staris sur la kapo - ĉar tion ili
         bonege povosciis - per unu fojo ekkuris sur la teron. En la malseka
         argila grundo oni povis vidi la postesignojn de iliaj piedoj, kaj ilian
         kriadon oni aŭdis jam en granda malproksimeco. La akvo forte ekmoviĝis;
         ĵus ĝi estis ankoraŭ klara kiel spegulo, oni vidis en ĝi ĉiun arbon,
         ĉiun arbetaĵon ĉe la bordo kaj la malnovan vilaĝanan domon kun la
         truoj en la frontono kaj kun la nesto de hirundoj, sed antaŭ ĉio la
         grandan rozarbetaĵon plenan de floroj, kiu de la muro preskaŭ rekte
         pendis super la akvo; kaj kiel pentraĵo ĉio klare kopiiĝis en ĝi, nur kun
         la diferenco, ke ĉio staris sur la kapo. Sed kiam la akvo nun malkvietiĝis,
         ĉio intermiksiĝis kaj la tuta bildo malaperis. Du anasaj plumoj;
         kiuj defalis de la anasoj, kiam ili ekflugis supren, balanciĝadis supren
         kaj malsupren, kaj subite ili ekpeliĝis, kvazaŭ blovo de
         vento ektuŝus la
         akvon, sed tute ne ĉi estis vento, kaj baldaŭ ili denove kuŝis trankvile
         kaj la akvo fariĝis glata kiel spegulo. Denove oni klare vidis la frontonon
         kun la nesto de hirundoj kaj ankaŭ la rozarbetaĵon; ĉiu rozo speguliĝis,
         ili vere estis belegaj, sed ili mem tion ne suspektis, ĉar neniu tion diris
         al ili. La suno lumis inter la delikatajn bonodorajn foliojn, kaj la rozoj
         sentis sin tiel same feliĉaj kiel ni, kiam agrablaj pensoj trairas nian
         animon.
</p>
<p class="p">         "Kiel bela estas la ekzistado!" diris ĉiu rozo. "Se mi povus ankoraŭ
         havi ian deziron, mi nur dezirus, ke mi povu kisi la sunon pro tio, ke ĝi
         estas tiel varma kaj klara. Ankaŭ la rozojn tie sur la fundo de la akvo
         mi volus kisi, ili similas al ni en plej frapanta maniero. Mi volus kisi la
         ĉarmajn junajn birdojn tie en la nesto; kelkaj similaj troviĝas ankaŭ
         supre super ni. Ili elŝovas la kapetojn kaj pepas tre mallaŭte; ili ne havas
         ankoraŭ plumojn, kiel ilia patro kaj ilia patrino. Ni havas bonajn najbarojn,
         kiel super ni, tiel ankaŭ sub ni. Ho, kiel bela estas la ekzistado!" 
</p>
<p class="p">         La malgrandaj idoj supre kaj sube - la subaj estis ja nur la respeguliĝo
         en la akvo - estis paseroj, ilia patro kaj ilia patrino estis ankaŭ
         paseroj. Ili okupis la malplenan neston de hirundoj de la pasinta jaro, en
         ĝi ili nun kuŝis kaj rigardis ĝin kiel sian hejmon.
</p>
<p class="p">         "Ĉu ili estas anasidoj, tiuj, kiuj tie naĝas?" demandis la junaj paseroj,
         kiam ili vidis la plumojn de anasoj, kiuj naĝis sur la akvo.
</p>
<p class="p">         "Se vi demandas, faru saĝajn demandojn!" respondis la patrino. "Ĉu
         vi ne vidas, ke tio estas plumoj, viva vesta ŝtofo simila al tiu, kiun mi havas
         kaj kiun vi ricevos, sed la nia estas pli delikata! Se ni nur havus ilin ĉi
         tie supre en la nesto, ĉar ili varmigas. Mi volus nur scii, kio tiel ektimigis
         la anasojn! Kredeble estis io en la akvo, ĉar mi ja certe ne estas
         la kaŭzo, kvankam mi iom tro laŭte diris al vi ‚pep’. La dikkapaj
         rozoj devus tion scii, sed ili scias nenion, ili ĉiam nur rigardas sin mem
         kaj odoras. Ĉi tiuj najbaroj jam forte tedis al mi." 
</p>
<p class="p">         "Aŭskultu la ĉarmajn malgrandajn birdojn tie supre!" diris la rozoj;
         "ili volas nun ankaŭ komenci kanti; ili tion ne povas ankoraŭ fari bone,
         sed la afero jam iros! Kian grandan ĝojon tio kredeble donas! Estas
         efektive tre agrable havi tiajn gajajn najbarojn!" 
</p>
<p class="p">         Subite venis galope du ĉevaloj, al kiuj oni devis trinkigi akvon. Vilaĝana
         knabo sidis sur unu el ili, kaj li estis demetinta ĉiujn siajn vestojn, nur
         sian nigran ĉapelon, tre grandan kaj larĝan, li portis fiere sur la kapo.
         La knabo fajfis tiel vigle, kiel malgranda birdo, kaj enrajdis en la plej
         profundan lokon de la lageto. Kiam li alproksimiĝis al la rozarbetaĵo, li
         deŝiris unu rozon kaj enŝovis ĝin sur la ĉapelon. Tiele li opiniis sin bone
         ornamita, kaj li forrajdis. La aliaj rozoj postrigardis sian fratinon kaj
         demandis unu la alian: "Kien ŝi veturas?" sed neniu el ili tion sciis.
</p>
<p class="p">         "Ho; se mi povus elveni en la mondon!" diris unu rozo al alia. "Tamen
         ankaŭ ĉi tie hejme en nia propra verdaĵo estas bele! Dum la tago la suno
         lumas tiel varme, kaj en la nokto la ĉielo lumas ankoraŭ pli bele. Tion
         ni povas vidi tra la multaj malgrandaj truoj, kiuj troviĝas en ĝi." 
</p>
<p class="p">         Tio, kion ili rigardis kiel truojn, estis la steloj, ĉar la rozoj ne sciis pli
         ĝuste.
</p>
<p class="p">         "Ni alportas ĉirkaŭ la domo vivon kaj movadon!" diris la pasera
         patrino, "kaj nestoj de hirundoj alportas feliĉon, diras la homoj, tial ili
         ĝojas, ke ili nin havas. Sed tiuj najbaroj, tuta arbetaĵo kun rozoj, kiu
         suprenrampas la muron, alportas malsekecon. Espereble oni ne permesos
         al ĝi plu stari tie, tiam tie almenaŭ povos kreski greno. La rozoj taŭgas
         nur por rigardi ilin kaj flari ilin, aŭ maksimume por meti ilin sur la ĉapelon.
         Ĉiujare, tion mi scias de mia patrino, ili defalas, la vilaĝanino ilin
         salas, ili ricevas francan nomon, kiun mi ne povas elparoli kaj kiu min
         eĉ tute ne interesas, kaj por havi bonan odoron, oni metas ilin sur
         ardantan feran tabulon. Vidu, en tio konsistas ilia tuta kariero, ili taŭgas
         nur por la okuloj kaj la nazo. Tion sciu!" 
</p>
<p class="p">         Kiam fariĝis varme kaj la kuloj dancis en la varma aero kaj la nuboj
         ruĝe ardis venis la najtingalo kaj kantis al la rozoj, ke la belo similas en
         ĉi tiu mondo al la lumo de la suno kaj vivas eterne. Sed la rozoj pensis
         nur, ke la najtingalo prikantas sin mem, kaj tion oni ja facile povis
         supozi. Ili ne havis eĉ la plej malgrandan supozon, ke la kantado povas
         koncerni ilin, ili tamen ĝojis pri tio kaj meditis, ĉu ankaŭ ĉiuj junaj paseroj
         ne fariĝos najtingaloj.
</p>
<p class="p">         "Mi komprenis tre bone, kion la birdo kantis!" diris la juna pasero,
         "nur unu solan vorton mi ne povas klarigi al mi: kio estas la belo?" 
</p>
<p class="p">         "Ho, tio estas nenio!" diris la pasera patrino, "tio koncernas nur la
         eksteran aspekton. Supre en la kavalira bieno, kie la kolomboj havas sian
         propran domon kaj ĉiutage estas nutrataj sur la korto per pizoj kaj
         greno - mi manĝis kun ili, kaj ankaŭ al vi mi havigos la eblon tion fari,
         ĉar diru al mi, kun kiu vi havas rilatojn, kaj mi diros al vi, kiu vi estas
         - tie supre en la kavalira bieno oni tenas du birdojn kun verda kolo kaj
         kun kufo sur la kapo. Ilia vosto povas disetendiĝi en la formo de granda
         rado kaj ŝanĝbrilas en ĉiuj koloroj tiel, ke oni ricevas doloron de la
         okuloj. Ili estas nomataj pavoj, kaj ili estas la belo. Sed se oni nur iom
         senplumigus ilin, ili aspektus ne alie ol ni ĉiuj. Mi hakus ilin per mia
         beko, se ili ne estus tiel grandaj!" 
</p>
<p class="p">         "Mi ilin hakos!" diris la plej malgranda el la junaj paseroj, kaj ĝi ne
         havis ankoraŭ eĉ plumojn.
</p>
<p class="p">         En la vilaĝana domo loĝis du junaj homoj; ili tre amis unu la alian,
         estis diligentaj, kaj ĉiu laboro fariĝadis vigle sub iliaj manoj, kaj ĉie
         regis eleganteco kaj pureco: En dimanĉa mateno la juna virino eliris,
         prenis plenan manon da plej bonodoraj rozoj, metis ilin en glason kun
         akvo kaj starigis ĝin sur la komodo.
</p>
<p class="p">         "Nun mi vidas, ke estas dimanĉo" diris la viro, kisis sian amatan
         edzineton, kaj tiam ili sidiĝis, legis himnon el la preĝolibro, tenis sin
         reciproke je la manoj, kaj la suno brilis tra la fenestroj sur la freŝajn
         rozojn kaj sur la junajn homojn.
</p>
<p class="p">         "Tia vidaĵo vere povas enuigi!" diris la pasera patrino, kiu el la nesto
         ĝuste enrigardis en la ĉambron, kaj tial ĝi forflugis.
</p>
<p class="p">         Tion saman ĝi faris en la sekvanta dimanĉo, ĉar ĉiun dimanĉon la
         florbukedo en la glaso estis renovigata, kaj ĉiam la rozarbetaĵo floris
         egale bele. La junaj paseroj, kiuj nun kovriĝis per plumoj, tre deziris
         ankaŭ tien flugi, sed la patrino ordonis: "Restu!" kaj tial ili restis. Ĝi
         ekflugis; sed ĝi mem ne sciis, kiel tio fariĝis, - ĝi ekpendis subite en
         kaptilo el ĉevalharoj, kiun kelkaj knaboj fiksis al branĉo. La ĉevalharoj
         forte laĉiĝis ĉirkaŭ la piedo, ho, tiel forte, kvazaŭ ĝi estus tuj detranĉigonta;
         kia turmento, kia teruro tio estis! Rapide alsaltis la knaboj,
         kaptis la birdon kaj maldelikate kaj dolorige premis ĝin en la manoj.
         "Tio estas nur pasero!" ili ekkriis, sed tamen ili ne lasis ĝin plu forflugi.
         Ili rapidis kun ĝi hejmen, kaj ĉiufoje, kiam ĝi kriis, ili frapadis ĝin sur
         la bekon.
</p>
<p class="p">         En la vilaĝana domo staris maljuna viro, kiu povosciis pretigadi
         diversajn specojn de sapo. Li estis gaja kolportisto, kaj kiam li ekvidis la
         paseron, kun kiu la knaboj venis kaj kiu, laŭ ilia diro, havis por ili 
         nenian valoron, li demandis: "Ĉu vi volas, ke ni ĝin beligu?" 
         Ĉe tiuj
         vortoj la paseran patrinon atakis granda tremo. El sia kesto, en kiu
         kuŝis plej belaj farboj, li prenis grandan kvanton da brilanta orfoliaĵo, la
         knaboj devis salti en la domon kaj alporti ovon, kaj per ĝia blanko li
         ŝmiris la birdon de ĉiuj flankoj. Poste li algluis la orfoliaĵon, tiel ke la
         pasera patrino estis tute orita. Ĝi tamen ne pensis pri sia ornamo, ĝi
         tremis per ĉiuj membroj. Krom tio la sapisto elŝiris el la subŝtofo de sia
         malnova jako ruĝan ĉifonon, eltranĉis el ĝi dentvican kokan kreston kaj
         algluis ĝin al la birdo sur la kapo.
</p>
<p class="p">         "Nun rigardu, kiel la ora birdo flugas!" li diris kaj forliberigis la paseron, 
         kiu en plej terura angoro forflugis en la hela lumo de la suno. Ho, kiel
         ĝi brilis! Ĉiuj paseroj, eĉ granda korniko timiĝis pro tiu stranga vidaĵo,
         ili tamen flugis post ĝi, ĉar ili volis scii, kiaspeca eminenta birdo tio
         estas.
</p>
<p class="p">         "De kie? De kie?" kriis la korniko.
</p>
<p class="p">         "Atendu, atendu!" diris la paseroj. Sed la pasera patrino ne volis
         atendi; plena de angoro kaj teruro ĝi flugis hejmen; de laceco ĝi preskaŭ
         falis sur la teron, kaj ĉiam pli da birdoj kolektiĝis, malgrandaj kaj grandaj.
         Kelkaj alflugis al ĝi tute proksime, por beki ĝin, "Rigardu ĝin! Rigardu
         ĝin!" ĉiuj kriis.
 </p>
<p class="p">        "Rigardu ĝin! Rigardu ĝin!" kriis la idoj, kiam ĝi alproksimiĝis al la
         nesto. "Tio certe estas juna pavo; jen estas ĉiuj koloroj, kiuj dolorigas la
         okulojn, kiel patrino diris; pep! tio estas la belo!" Kaj ili ekhakis per
         siaj malgrandaj bekoj, tiel ke ĝi ne povis enflugi. La teruro paralizis al ĝi
         la langon, tiel ke ĝi ne povis plu eldiri "pep!" kaj des pli ĝi certe jam
         ne povis diri: "Mi estas via patrino!" La aliaj birdoj nun ĉiuj ekbatis
         ĝin tiel, ke ĉiuj ĝiaj plumoj elŝiriĝis, kaj kovrita de sango la pasera patrino
         falis malsupren en la rozarbetaĵon.
</p>
<p class="p">         "Malfeliĉa besto!" diris la rozoj, "Venu, ni vin kaŝos! Apogu al ni
         vian kapeton!" 
</p>
<p class="p">         La pasera patrino ankoraŭ unu fojon etendis siajn flugilojn, poste ĝi
         denove alpremis ilin al si, kaj ĉe la najbara familio, la freŝaj, belaj rozoj,
         ĝi mortis.
 </p>
<p class="p">        "Pep!" diris la junaj paseroj en la nesto. "Estas nekompreneble, kie
         patrino hodiaŭ restas tiel longe! Tio ne estas ja eble ia ruzo de ŝia
         flanko, por ke ni de nun mem zorgu pri ni. La domon ŝi restigis al ni
         kiel heredaĵon; sed kiu el ni estos ĝia sola posedanto, kiam ni ricevos
         infanojn?" 
</p>
<p class="p">         "Jes, mi ne povas teni vin ĉi tie, kiam mi havos ĉirkaŭ mi familian
         rondon!" diris la plej malgranda.
</p>
<p class="p">         "Mi ricevos pli da edzinoj kaj infanoj ol vi!" diris la dua.
</p>
<p class="p">         "Sed mi estas la plej aĝa!" diris la tria. Ĉiuj komencis forte disputi
         batis per la flugiloj, hakis per la bekoj, kaj puf! unu post la alia elfalis
         el la nesto. Jen ili kuŝis, sed ilia kolero ankoraŭ ne kvietiĝis. La kapon
         ili klinis al unu flanko kaj palpebrumis per la okulo, kiun ili direktis
         supren. Tia estis ilia maniero, kiam ili koleris unu la alian.
</p>
<p class="p">         Iom flugi ili jam povis, poste ili ankoraŭ pli ekzercis sin, kaj fine ili
         faris interkonsenton, ke, se ili volos reciproke sin trovi, ili diros kiel
         rekonan signon la vorton "pep" kaj trifoje ŝovelos per la maldekstra
         piedo.
</p>
<p class="p">         La ido, kiu restis en la nesto, aranĝis sin tiel oportune, kiel ĝi povis,
         ĉar nun ĝi estis ja domposedanto. Tamen la ĝojo ne daŭris longe. En
         la nokto subite flamanta fajra kolono frapis tra la fenestroj, flamoj aperis
         sub la tegmento, la seka pajlo ekbrulis, la tuta domo forbrulis, kaj la juna
         pasero mortiĝis, sed la junaj homoj feliĉe sin savis.
</p>
<p class="p">         Kiam la sekvantan matenon leviĝis la suno kaj ĉio ŝajnis refreŝigita
         kiel post kvieta nokta dormo, el la rubo de la vilaĝana domo elstaris nur
         kelke da nigraj karbigitaj traboj, kiuj apogis sin al la kamentubo; densa
         fumo leviĝadis el la fundamento, sed antaŭ ĝi staris freŝe kaj florante la
         nedifektita rozarbetaĵo, kies branĉoj kaj floroj klare speguliĝis en la
         kvieta akvo.
</p>
<p class="p">         "Ha, kiel bele aspektas la rozoj tie antaŭ la forbrulinta domo!" diris
         unu preterpasanta viro. "Tio estas la plej ĉarma malgranda bildo! Mi
         devas ĝin havi!" La viro elprenis el la poŝo libron kun blankaj folioj,
         prenis sian krajonon, ĉar li estis pentristo, kaj desegnis la fumiĝantajn
         trabojn apud la falegon minacanta kamentubo (kiu kliniĝis ĉiam pli kaj
         pli), sed sur la antaŭa plano staris la granda floranta rozarbetaĵo, kiu
         estis mirinde bela kaj kiu ja sola estis la kaŭzo, pro kiu la tutaĵo estis
         desegnita.
</p>
<p class="p">         Poste en la tago pretervenis du el la paseroj, kiuj ĉi tie naskiĝis, "Kie
         estas la domo?" ili demandis; "kie estas la nesto? Pep! Ĉio forbrulis,
         kaj nia forta frato ankaŭ forbrulis, Tian profiton li havas de tio, ke li
         restis posedanto de la nesto. La rozoj eliris el la katastrofo feliĉe, ili staras
         ankoraŭ kun ruĝaj vangoj. La malfeliĉon de la najbaro ili ne rigardas
         do kiel kaŭzon por funebro. Mi plu ne parolos al ili! krom tio, ĉi tie estas
         tre malbele, mi opinias!" Post tiuj vortoj ili forflugis.
         En la malfrua aŭtuno estis bela sunluma tago; oni povis pensi, ke oni
         troviĝas en la mezo de la somero. Antaŭ la granda ŝtuparo de la bienhavanto
         estis seke kaj pure, kaj tie promenadis la kolomboj, nigraj kaj
         blankaj kaj de ĉiuj eblaj koloroj, ili brilis en la lumo de la suno, kaj la
         maljunaj kolombaj patrinoj hirtigis siajn plumojn kaj diris al siaj idoj:
         "Staru grupe, staru grupe!" ĉar tiel ili pli bone aspektis.
</p>
<p class="p">         "Kio estas la malgrandaj grizaj estaĵoj, kiuj saltas inter ni?" demandis
         unu maljuna kolombo, kies okuloj briletis ruĝe kaj verde.
</p>
<p class="p">         "Tio estas paseroj, bonaj bestetoj! Ĉiuj diras kun gloro por ni, ke ni
         estas bonkoraj kaj gastamaj, kaj tial ni toleru, ke ili beku grajnojn kune
         kun ni. Ili ne enmiksas sin en la interparoladon kaj tergratas tiel belete
         per la piedetoj." 
</p>
<p class="p">         Jes, ili tergratis, trifoje ili tergratis per la maldekstra piedo, sed ili diris
         ankaŭ "pep" , kaj per tio ili sin reciproke rekonis; tio estis tri paseroj
         de la forbrulinta domo.
</p>
<p class="p">         "Ĉi tie troviĝas bonega manĝaĵo!" diris la paseroj.
</p>
<p class="p">         Kaj la kolomboj iradis unuj ĉirkaŭ la aliaj, tenis sin fiere kaj konservis
         ĉiu sian opinion.
 </p>
<p class="p">        "Ĉu vi vidas la kropkolombon?" diris unu al alia, "kaj ĉu vi vidas, kiel
         ĝi glutas pizojn? Ĝi ricevas tro multe! Ĝi ricevas la plej bonajn; Ĉu vi vidas,
         kiel tiu perdas la plumojn ĉirkaŭ la kresto? Ĉu vi vidas la koleran, venenan
         beston! Mur-mur-mur!" Kaj la okuloj de ĉiuj briletis tute ruĝe de kolero
         kaj galeco. "Staru grupe, staru grupe! Malgranda griza! Mur-mur-mur!" 
         Tiel ili murmuradis senĉese.
</p>
<p class="p">         La paseroj havis bonan apetiton, kaj ili bone aŭskultis, ili eĉ stariĝadis
         kune kun la kolomboj, sed tio ne estis al ili bone alaspekta. Ili estis
         nun sataj, kaj tial ili apartiĝis de la kolomboj kaj interŝanĝis reciproke
         siajn opiniojn pri ili. Poste ili trasaltetis sub la barilo de la ĝardeno, kaj
         ĉar la pordo de la ĝardena dometo estis nefermita; unu el ili saltetis sur
         la sojlon de la pordo. La kontentigo de sia malsato faris ĝin kuraĝa.
         "Pep!" ĝi diris, "tion mi permesas al mi!"  "Pep!" diris la dua,
         "tion mi ankaŭ permesas al mi, kaj eĉ iom pli malproksimen!" kaj ĝi
         ensaltetis en la ĝardenan dometon. Homoj tie ne estis, tion la tria bone
         rimarkis, kaj tial ĝi flugis ankoraŭ pli internen kaj diris: "Au ĉio aŭ
         nenio! Nur nenion duonan. Cetere ĝi estas ridinda homa nesto. Kiam
         multe da aĵoj ĉi tie staras! Kaj vidu, kio estas tio tie?" 
 </p>
<p class="p">        Ĝuste antaŭ la paseroj floris ja la konataj rozoj, ili speguliĝis en la akvo,
         kaj la karbigitaj traboj apogis sin al la duone falinta kamentubo. Ha, kiel
         tio estas ebla! Kiamaniere tio venis en la ĉambron de la kavalira bieno?
 </p>
<p class="p">        Ĉiuj tri paseroj volis forflugi trans la rozojn kaj la kamentubon, sed
         plata muro, kontraŭ kiun ili flugis, malhelpis, al ili plenumi sian
         intencon. Tio estis nur pentraĵo, granda belega ekzemplero, kiun la
         pentristo kreis laŭ sia malgranda skizo.
 </p>
<p class="p">        "Pep!" diris la paseroj, "tio estas nenio, tio estas nur trompaĵo. Pep!
         Tio estas la belo! Ĉu vi en tio ion komprenas? Mi certe ne!" kaj tiam ili
         forflugis, ĉar homoj eniris en la ĉambron.
</p>
<p class="p">         Pasis pli ol unu jaro; la kolomboj estis jam multe murmurintaj. Dum
         la vintro la paseroj estis suferintaj de frosto, kaj dum la tuta somero ili
         estis vivintaj gaje; ĉiuj estis fianĉigitaj aŭ edzigitaj, aŭ kiel alie oni volas
         tion nomi. Ili havis infanojn, kaj ĉiu el ili kompreneble asertis pri sia
         infano, ke ĝi estas la plej bela kaj plej saĝa. Unu flugis tien, alia aliloken;
         kaj ĉe la renkontiĝo ili rekonadis sin reciproke per la "pep" kaj
         la trifoja tergratado per la maldekstra piedo. La plej aĝa el ili estis
         nun jam maljuna fraŭlino, ĝi ne havis neston nek infanojn. Ĝi tre volis
         vidi iam grandan urbon, kaj tial ĝi flugis en Kopenhagon.
</p>
<p class="p">         Tie apud la kastelo kaj apud la kanalo, sur kiu troviĝis ŝipoj kun
         pomoj kaj potoj, staris granda belkolora domo. La fenestroj estis malsupre
         pli larĝaj ol supre, kaj kiam la paseroj enrigardis, ili havis la impreson,
         kvazaŭ ili rigardas ne en ĉambron, sed en tulipon, volvaĵoj de plej
         diversaj koloroj briletis al ili renkonte, kaj meze en la tulipo staris
         blankaj homoj. Ili estis parte el marmoro, parte el gipso, sed por
         paseraj okuloj tio ne prezentas ian diferencon. Sur la domo staris kupra
         ĉaro kun kupraj ĉevaloj antaŭe, kaj la diino de venko, ankaŭ el kupro,
         tenis la kondukilojn. Tio estis la muzeo de Thorwaldsen
 </p>
<p class="p">        "Kiel ĝi brilas, kiel ĝi brilas!" diris la pasera fraŭlino; "tio kredeble
         estas la belo! Pep! Ĝi estas ankoraŭ pli granda ol pavo." Ĝi memoris
         ankoraŭ el sia infaneco, kion ĝia patrino opiniis la plej granda belo. Ĝi
         flugis malsupren sur la korton; tie ankaŭ estis belege, tie la muroj estis
         pentrornamitaj per palmoj kaj branĉoj, kaj meze sur la korto staris
         granda rozarbetaĵo en plena florado. Ĝi etendis siajn freŝajn branĉojn
         kun la multaj rozoj super unu tombo. Tie, kie saltetis multe da paseroj,
         ĝi eniris. "Pep!" kaj tri tergratoj per la maldekstra piedo. Tiun saluton
         ĝi en la daŭro de longa tempo ofte ripetis, sed neniu ĝin komprenis, ĉar
         tiuj, kiuj unu fojon disiĝis, ne renkontas sin ĉiutage. Tiu saluto fariĝis ĉe
         ĝi jam kutimo; sed hodiaŭ fine troviĝis du maljunaj paseroj kaj unu
         juna, kiuj diris "pep" kaj tergratis per la maldekstra piedo.
</p>
<p class="p">         "Ha, bonan tagon, bonan tagon!" Tio estis tri maljunuloj el la pasera
         nesto kaj unu juna ido, apartenanta al la familio. "Ĉi tie do ni nin
         renkontis!" ili diris. "Ĝi estas altranga loko, sed por manĝegi ĉi tie
         bedaŭrinde troviĝas malmulte. Tio estas la belo! Pep!" 
</p>
<p class="p">         Jen eliris multaj homoj el la flankaj ĉambroj, en kiuj staris la belegaj
         marmoraj bildoj, kaj iris al la tombo, kiu enhavis en si la grandan
         majstron, kiu kreis la marmorajn figurojn. Ĉiuj, kiu venis, staris kun
         lumantaj okuloj ĉe la tombo de Thorwaldsen. Kelkaj kolektis la defalintajn
         foliojn de rozoj kaj kaŝis ilin. El tre malproksimaj lokoj alvenis
         adorantoj de Thorwaldsen; Anglujo, Germanujo kaj Francujo alsendis
         reprezentantojn; la plej bela sinjorino deŝiris unu el la rozoj kaj fiksis
         ĝin al sia brusto. Tial la paseroj supozis, la rozoj ĉi tie regas, ke la tuta
         domo estas konstruita nur por ili, kaj ŝajnis al ili, ke tio estas iom tro;
         sed ĉar ĉiu el la homoj prenis al si memorigaĵon de la rozarbetaĵo, ili
         ankaŭ ne volis esti malpli bontonaj. "Pep!" ili diris, balais la teron
         per siaj vostoj kaj strabis per unu okulo al la rozoj. Tuj ĉe la unua
         rigardo ili konvinkiĝis, ke tio estis la malnovaj najbaroj; kaj tiel efektive
         estis. La pentristo, kiu estis desegninta la rozarbetaĵon apud la forbrulinta
         domo, ĉirkaŭ la fino de la jaro ricevis la permeson elfosi ĝin, kaj,
         ĉar ne povis troviĝi rozoj pli belaj, li transdonis ilin al la konstruinto de la
         muzeo. Ĉi tiu plantis ĝin sur la tombo de Thorwaldsen, kie ĝi floris kiel
         bildo de la belo kaj donadis siajn ruĝajn bonodorajn florojn, por ke oni
         portu ilin kiel memorigaĵon en fremdajn landojn.
</p>
<p class="p">         "Ĉu vi ricevis ĉi tie en la urbo ian oficon?" demandis la paseroj. La
         rozoj movetis la kapon; ili rekonis la grizajn najbarojn kaj ĝojis pri la
         revidiĝo. 
</p>
<p class="p">         "Kia beno tio estas vivi kaj flori, revidi malnovajn amikojn kaj ĉiutage
         vidi ĉirkaŭ si afablajn vizaĝojn! Ĉi tie estas tiel, kvazaŭ ĉiu tago estus
         granda festo!" 
</p>
<p class="p">         "Pep!" diris la paseroj, "jes, tio estas la malnovaj najbaroj! Ni bone
         ankoraŭ memoras ilian devenon de la vilaĝa lageto. Pep! Kian honoron
         ili atingis! Ekzistas estaĵoj, kiuj atingas tion dormante. Kio rimarkinda
         troviĝas en tia ruĝa makulaĵo; mi vere ne komprenas! Krom tio tie sidas
         eĉ velkinta folio, kiom mi vidas!" 
</p>
<p class="p">         Kaj ili komencis tiel longe pinĉadi la folion, ĝis ĝi defalis, kaj pli freŝa
         kaj pli verda tiam aperis la arbetaĵo, kaj la rozoj bonodoris en la lumo
         de la suno sur la tombo de Thorwaldsen, al kies senmorta nomo aliĝis
         ilia beleco.</p>




<hr>
<div class="footer">
<a href="tuk.html">Malgranda Tuk&nbsp;&gt;&gt;</a>
</div>
</body>
</html>
