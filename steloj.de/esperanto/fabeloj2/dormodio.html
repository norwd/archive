<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Dio de dormo</title>
</head>
<body background="../bld/papero.jpg">
<div class="header">
<span class="header_left"><a href="homero.html">&lt;&lt;&nbsp;Rozo de la tombo de Homero</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>

<h3 class="head">Dio de dormo</h3>

<div class="@type">
<p class="first_p">         En la tuta mondo neniu scias tiom multe da historioj, kiel la dio de
         dormo. Li estas bonega rakontisto.
</p>
<p class="p">         Ĉirkaŭ la vespero, kiam la infanoj sidas ankoraŭ tre bonkondute ĉe la
         tablo aŭ sur sia tabureto, venas la dio de dormo. Li venas laŭ la ŝtuparo
         mallaŭte, ĉar li havas sur la piedoj nur ŝtrumpojn; tute senbrue li
         malfermas la pordon, kaj rapide li ŝprucigas al la infanoj en la okulojn
         dolĉan lakton, tre delikatan, tre delikatan, kiu tamen tute sufiĉas por
         tio, ke ili plu ne povas teni la okulojn nefermitaj. Tial ili ankaŭ lin ne
         vidas. Li glitkuras rekte malantaŭ ilin, blovas al ili kviete sur la nukon,
         kaj tiam la kapeto fariĝas al ili tute peza. Jes, sed tio ne faras al ili
         doloron, ĉar la dio de dormo estas tre bona por la infanoj. Li nur
         postulas, ke ili estu trankvilaj, kaj tiaj ili estas pleje tiam, kiam oni ilin
         enlitigis. Ili devas esti silentaj, por ke li povu rakonti al ili historiojn.
</p>
<p class="p">         Kiam la infanoj jam dormas, la dio de dormo sidiĝas al ili sur la lito.
         Li estas bone vestita, lia frako estas el silko, sed estas ne eble diri
         precize, kian koloron ĝi havas, ĉar ĝi briletas verde, ruĝe kaj blue,
         depende de tio, en kia direkto li sin turnas. Sub ĉiu el siaj du brakoj li
         tenas ombrelon; unu estas kun bildoj, li etendas ĝin super la infanoj,
         kaj tiam ili sonĝas dum la tuta nokto plej belajn historiojn; la dua estas
         tute sen desegnoj, ĝin li starigas super la malbonkondutaj infanoj, por
         ke ili dormu tute senkonscie. Kiam ili matene vekiĝas, ili estas sonĝintaj
         absolute nenion. 
</p>
<p class="p">         Nun ni aŭdu, kiel la dio de dormo en la daŭro de tuta semajno
         ĉiuvespere venadis al unu malgranda knabo, kiu estis nomata Hjalmar,
         kaj kion li rakontis al li. Tio estas sume sep historioj, ĉar ekzistas sep
         tagoj en la semajno.</p>
</div>
<a name="Lundo"></a>
<div class="@type">
<h3 class="head">Lundo.</h3>

<p class="first_p">        "Aŭskultu, mia kara!" diris la dio de dormo vespere, kiam Hjalmar
         estis enlitigita, "nun mi montros al vi mian tutan belaĵon!"  Tiam ĉiuj
         floroj en la florpotoj aliformiĝis en grandajn arbojn, kiuj etendis siajn
         longajn branĉojn sub la plafono kaj laŭlonge de la muroj, tiel ke la tuta
         ĉambro aspektis kiel plej bela ĝardeno. Ĉiuj branĉoj estis plenaj de
         floroj, kaj ĉiu floro estis pli bela ol rozo, havis balzaman aromon, kaj se
         oni volis ĝin manĝi; ĝi estis pli dolĉa ol konfitaĵo. La fruktoj brilis tute
         kiel oro, kaj tie estis bulketoj, kiuj krevis de abundego de sekvinberoj.
         Estis neimageble bele. Sed subite el la tirkesto, kie kuŝis la lernejaj
         libroj de Hjalmar, aŭdiĝis terura plorkriado.
</p>
<p class="p">         "Kio ĝi estas?" demandis la dio de dormo, iris al la tablo kaj eltiris
         la tirkeston. Tio estis la ardeza tabuleto, en kiu sentiĝis ŝirado kaj
         pinĉado, ĉar en la ekzemplon de kalkulado enŝteliĝis malĝusta nombro,
         tiel ke la aliaj nombroj volis diskuri. La grifelo saltadis sur sia ŝnureto
         tien kaj reen, kvazaŭ ĝi estus malgranda hundo, kiu volus helpi al la
         kalkula ekzemplo, sed ĝi ne povis tion fari. Ankaŭ en la skribkajero de
         Hjalmar aŭdiĝis tia plorado, ke estis malagrable ĝin aŭskulti. Sur ĉiu
         paĝo laŭlonge, de supre ĝis malsupre, staris ĉiuj grandaj literoj, ĉiu kun
         malgranda litero flanke, unu post la alia. Tio estis la skribmodelo, kaj
         apud ĝi staris kelke da aliaj literoj, kiuj pensis, ke ili aspektas tiel same,
         ĉar ilin faris la propra plumo de Hjalmar. Sed ho ve! ili aspektis
         preskaŭ tiel, kzazaŭ ili falpuŝiĝus super la liniojn, sur kiuj ili devis stari.
</p>
<p class="p">         "Rigardu, tiele vi devas vin teni!" diris la skribmodelo. "Rigardu,
         iom oblikve, sed forte!" 
</p>
<p class="p">         "Ho, ni tion volus," diris la literoj de Hjalmar, "sed ni ne povas, ni
         estas tiel malbonaj kaj malkleraj!" 
</p>
<p class="p">         "En tia okazo vi ricevos infanan pulvoron!" diris la dio de dormo.
</p>
<p class="p">         "Ho ne!"  ili ekkriis, kaj tuj ili ekstaris tute rekte; ke estis plezuro
         tion vidi. 
</p>
<p class="p">         "Hodiaŭ neniuj historioj estos rakontataj!" diris la dio de dormo.
         "Nun mi devas ilin ekzerci! Unu, du! Unu, du!" 
	 Li ekzercis la literojn,
         kaj ili staris tiel rekte kaj sane, kiel povas stari nur skribmodelo. Sed
         kiam la dio de dormo foriris kaj Hjalmar matene rigardis, ili, estis tiel
         same mizeraj, kiel antaŭe.</p>

</div>
<a name="Mardo"></a>
<div class="@type">
<h3 class="head">Mardo.</h3>

<p class="first_p">         Tuj kiam Hjalmar enlitiĝis, la dio de dormo per sia sorĉa ŝprucigilo
         aspergis ĉiujn meblojn en la ĉambro, kaj ili tuj komencis babili, kaj ili
         ĉiuj babilis nur pri si mem, esceptinte la kraĉujon, kiu staris silente kaj
         koleris, ke ili povas esti tiel vantaj, por paroli nur pri si, pensi nur pri si
         kaj ne aludi eĉ per unu vorto tiun, kiu staras tiel modeste en la angulo
         kaj lasas kraĉi sur sin.
</p>
<p class="p">         Super la komodo pendis granda pentraĵo en riĉe orita kadro, ĝi
         prezentis pejzaĝon. Oni vidis altajn maljunajn arbojn, florojn en herbo
         kaj grandan akvon, kiun trafluis rivero, kiu serpentumis ĉirkaŭ arbaro
         preter multe da kasteloj kaj malproksime enverŝiĝis en la sovaĝan maron.
         La dio de dormo aspergis per sia sorĉa ŝprucigilo la pentraĵon, kaj tiam
         la birdoj sur ĝi komencis kanti, la branĉoj de la arboj moviĝis, kaj la
         nuboj flugis tiel nature, ke oni povis vidi, kiel ilia ombro forglitas super
         la pejzaĝo.
</p>
<p class="p">         Nun la dio de dormo levis la malgrandan Hjalmaron tiel alte, ke ĉi tiu
         povis meti siajn piedojn en la kadron kaj ĝuste en la altan herbon. Tie li
         nun staris. La suno brilis sur lin tra inter la branĉoj. Li kuris al la akvo
         kaj sidiĝis en malgranda boato, kiu tie troviĝis. Ĝi estis farbita ruĝe kaj
         blanke, la veloj brilis kiel arĝento, kaj ses cignoj, ĉiuj kun oraj kronoj
         malsupren pendantaj de la kolo kaj kun radianta blua stelo sur la kapo,
         tiris la boaton preter la verda arbaro, kie la arboj rakontis pri rabistoj
         kaj la floroj pri la ĉarmaj malgrandaj elfoj kaj pri tio, kion flustris al ili
         la papilioj.
 </p>
<p class="p">        Plej belaj fiŝoj kun arĝentaj kaj oraj skvamoj naĝis post la boato; de
         tempo al tempo ili elsaltis super la akvon, kiu plaŭdiĝis, kaj birdoj,
         ruĝaj kaj bluaj, malgrandaj kaj grandaj, fluge sekvis en du longaj vicoj,
         la kuloj dancis kaj la majskaraboj murmuris "bum, bum!" Ĉiuj volis
         sekvi Hjalmaron, kaj ĉiu havis ian historion por rakonti.
</p>
<p class="p">         Certe tio estis ŝipveturado tia, kia ĝi devas esti! Jen la arbaroj, estis
         densaj kaj mallumaj, jen ili estis kiel plej bela parko kun sunlumo kaj
         floroj, kaj pretere oni vidis grandajn kastelojn el vitro kaj marmoro.
         Sur la balkonoj staris reĝidinoj, kaj ĉiuj ili estis malgrandaj knabinoj,
         kiujn Hjalmar tre bone konis, ĉar li jam antaŭe ludis kun ili. Ili
         etendis la manon, kaj ĉiu el ili antaŭtenis al li plej ĉarman sukeraĵon,
         kiun nur povas vendi la kukistino, kaj Hjalmar ĉe la preterveturado
         kaptis unu finon de la sukeraĵo kaj la reĝidino tenis forte, tiel ke
         ĉiu el ambaŭ ricevis unu parton, ŝi la malpli grandan, Hjalmar la pli
         grandan. Antaŭ ĉiu kastelo malgrandaj reĝidoj staris garde. Ili tenis
         ŝultre orajn sabrojn kaj pluvigis sekvinberojn kaj stanajn soldatojn. Tio
         estis veraj reĝidoj!
</p>
<p class="p">         Jen Hjalmar ŝipveturis tra arbaroj, jen rekte tra grandaj salonoj aŭ
         meze tra urbo. Li traveturis ankaŭ tiun urbon, en kiu loĝis lia vartistino,
         la bona knabino, kiu portadis lin, kiam li estis tute malgranda knabo,
         kaj kiu lin tiel amis. Ŝi faris kapsignojn kaj kantis la ĉarman versaĵon,
         kiun ŝi mem verkis kaj sendis al Hjalmar:</p>
<center class="lg">
       <span class="l">Tre ofte pensas mi pri vi,</span>
<br>
       <span class="l">Infano ĉarma kaj amata!</span>
<br>
       <span class="l">Tre ofte vin ja kisis mi</span>
<br>
       <span class="l">Sur buŝo, vango delikata!</span>
<br>
       <span class="l">El via buŝ' l' unua vort'</span>
<br>
       <span class="l">Ĝi mian tuŝis ja orelon.</span>
<br> 
       <span class="l">Vin benu Di'! Al mi la sort'</span>
<br>
       <span class="l">Forrabis mian luman stelon.</span>
<br>
</center>
<p class="p">         Kaj ĉiuj birdoj kunkantis, la floroj dancis sur siaj trunketoj; kaj la
         maljunaj arboj balancis la kapojn, kvazaŭ la dio de dormo ankaŭ al ili
         rakontus historiojn.</p>

</div>
<a name="Merkredo"></a>
<div class="@type">
<h3 class="head">Merkredo.</h3>
 
<p class="first_p">         Ha, kiel la pluvo torentis! Hjalmar povis tion aŭdi en sia dormo, kaj
         kiam la dio de dormo malfermis fenestron, la akvo ekstere atingis ĝis la
         fenestro: Tuta lago ruliĝadis jam ekstere, kaj plej bela ŝipo staris tute
         antaŭ la domo.
</p>
<p class="p">          "Ĉu vi volas ŝipveturi kun mi, mafgranda Hjalmar?" demandis la dio
         de dormo, "en tia okazo vi povas en ĉi tiu nokto veturi en fremdajn
         landojn kaj morgaŭ tamen esti denove ĉi tie!" 
</p>
<p class="p">         Post unu momento Hjalmar en siaj dimanĉaj vestoj staris sur plej
         bela ŝipo, kaj tuj la vetero sereniĝis kaj ili ekveturis ŝipe tra la stratoj,
         preterveturis la preĝejon, kaj jen ĉio estis jam granda, sovaĝa maro. Ili
         veturis tiel longe, ĝis neniu lando plu estis videbla. Ili ankaŭ rimarkis
         amason da cikonioj, kiuj ankaŭ forlasis la hejmon kaj flugis al la varmaj
         landoj. La cikonioj flugis unu tuj post la alia, kaj ili estis jam flugintaj
         tre grandan distancon. Unu el ili estis tiel laca, ke ĝiaj flugiloj jam apenaŭ
         povis ĝin porti. Ĝi estis la lasta en la vico, kaj baldaŭ ĝi restis je granda
         distanco malantaŭe, fine ĝi kun etenditaj flugiloj malleviĝis ĉiam pli kaj
         pli malalten, faris ankoraŭ kelke da frapoj per la flugiloj, sed nenio
         helpis. Jen ĝi ektuŝis per siaj piedoj la ŝnuregaron de la ŝipo, glitis malsupren
         laŭ la velo kaj bum! ĝi troviĝis sur la ferdeko.
</p>
<p class="p">         Tiam la marista lernanto prenis ĝin kaj enfermis ĝin en la kokinejon,
         al la kokinoj, anasoj kaj meleagroj. La kompatinda cikonio tute timigite
         staris meze de ili.
</p>
<p class="p">         "Ĉu vi ĝin ne vidas?" kriis ĉiuj kokinoj.
</p>
<p class="p">         La meleagro plenblovis sin per ĉiuj fortoj kaj demandis la cikonion, kiu
         ĝi estas. La anasoj iris dorsen kaj puŝis unu la alian: "Rapidu, rapidu!" 
</p>
<p class="p">         La cikonio rakontis pri la varma Afriko, pri la piramidoj kaj pri la
         struto, kiu galopas tra la dezerto kiel sovaĝa ĉevalo, sed la anasoj ne
         komprenis, kion li parolis, kaj tial ili puŝis unu la alian: "Ni certe ĉiuj
         konsentas pri tio, ke li estas malsaĝa?" 
</p>
<p class="p">         "Jes, kompreneble li estas malsaĝa!" diris la meleagro kaj kriis
         "glu-glu-glu!" Tiam la cikonio eksilentis kaj pensis pri sia Afriko.
</p>
<p class="p">         "Por la amantoj de maldikaj kruroj, viaj estas tute belaj!" mokis la
         meleagro. "Kiom kostas ulno da ili?" 
</p>
<p class="p">         "Ha, ha, ha, ha!" rikanis ĉiuj anasoj, sed la cikonio ŝajnigis; ke ĝi
         tion tute ne aŭdas.
</p>
<p class="p">         "Vi povas tute senĝene ankaŭ ridi!" diris la meleagro, "ĉar vere en
         miaj vortoj troviĝas multe da sprito; aŭ eble ili ŝajnis al vi tro
         malprofundaj? Jes, jes, li ne estas multflanka. Ni konservu niajn ŝercojn
         por ni solaj!" Kaj la kokinoj klukis, kaj la anasoj kriis "gik-gak, gik-gak!" 
         Terure gajaj ŝajnis al ili iliaj propraj ŝercoj.
</p>
<p class="p">         Sed Hjalmar iris al la kokinejo, malfermis la pordon, vokis la cikonion,
         kaj ĝi elsaltetis al li sur la ferdekon. Nun ĝi estis iom ripozinta, kaj
         ŝajnis, ke ĝi balancas al Hjalmar la kapon, por danki lin. Poste ĝi etendis
         siajn flugilojn kaj ekflugis al la varmaj landoj; sed la kokinoj klukis, la
         anasoj kriis, kaj la meleagro ricevis tute ruĝan kapon.
</p>
<p class="p">         "Morgaŭ ni kuiros el vi supon!" diris Hjalmar, kaj tiam li vekiĝis kaj
         kuŝis en sia liteto. Tre rimarkinda tamen estis la vojaĝo, kiun la dio de
         dormo lasis lin fari en tiu nokto. </p>

</div>
<a name="Jxaudo"></a>
<div class="@type">
<h3 class="head">Ĵaŭdo.</h3>

<p class="first_p">        "Vi scias?" diris la dio de dormo, "nur ne timu; jen vi vidos malgrandan
         muson!" kaj li antaŭtenis al li sian manon kun la malpeza, ĉarma besteto.
         "Ĝi venis, por inviti vin al edziĝofeŝto. Jen estas du musetoj, kiuj hodiaŭ
         nokte volas interedziĝi. Ili loĝas sub la planko en la provizejo de via
         patrino." 
</p>
<p class="p">         "Sed kiamaniere mi povos trapuŝi min tra la malgranda mustruo en
         la planko?" demandis Hjalmar.
</p>
<p class="p">         "Ne zorgu, mi ĉion faros!" respondis la dio de dormo. "Mi jam
         aranĝos, ke vi estos sufiĉe malgranda!" Li aspergis Hjalmaron per sia
         sorĉa ŝprucigilo, kaj la knabeto tuj fariĝis ĉiam pli kaj pli malgranda,
         ĝis li fine estis nur tiel granda kiel fingro. "Nun vi povas prunti al vi la
         vestojn de la stana soldato, mi opinias, ke ili nun jam estos konformaj al
         vi, kaj bone aspektas, kiam oni en societo montriĝas en uniformo." 
</p>
<p class="p">         "Jes," diris Hjalmar, kaj post unu momento li estis vestita kiel plej
         ĉarma stana soldato.
</p>
<p class="p">         "Ĉu vi ne volas esti tiel afabla kaj sidiĝi en la fingringo de sinjorino
         via patrino?" diris la malgranda muso, "tiam mi havos la honoron tiri
         vin." 
</p>
<p class="p">         "Ho ĉielo! ĉu fraŭlino mem volas fari al si la klopodon!" diris
         Hjalmar; kaj tiel ili veturis al la edziĝofesto de la musoj.
</p>
<p class="p">         Komence ili venis en vastan koridoron sub la planko, kiu estis nur
         tiom alta, ke ili povis veturi tra ĝi en la fingringo, ne puŝiĝante per la
         kapo al la pfafono; kaj la tuta koridoro estis prilumita per putra ligno.
</p>
<p class="p">         "Ĉu ne odoras ĉi tie belege?" diris la muso, kiu lin tiris; "la tuta
         koridoro estas frotita per lardo! Ekzistas nenio pli bona!" 
</p>
<p class="p">         Jen ili eniris en la salonon de la fianĉino; ĉi tie staris dekstre ĉiuj
         malgrandaj musfraŭlinoj, kaj ili sibladis kaj paroletadis, kvazaŭ dezirante
         moki unu la alian. Maldekstre staris ĉiuj junaj musfraŭloj kaj karesadis
         al si per la piedeto la lipharojn. Sed meze en la rondo oni vidis la
         gefianĉojn. Ili staris en kavigita peco da fromaĝo kaj terure multe
         kisadis sin reciproke antaŭ la okuloj de ĉiuj, ĉar ili estis ja nun gefianĉoj
         kaj baldaŭ interedzigotaj.
</p>
<p class="p">         Aperadis ĉiam pli kaj pli da gastoj; la musoj preskaŭ premmortigis
         unuj la aliajn; krom tio la gefianĉoj staris meze de la pordo, tiel ke oni
         ne povis eniri nek eliri: Kiel la koridoro, tiel ankaŭ la tuta ĉambro estis
         frotita per lardo; tio estis la tuta regalaĵo; tamen por deserto oni donis
         pizon, en kiun unu malgranda muso el la familio enmordis la nomojn
         de la gefianĉoj, t. e. la unuajn literojn. Tio estis io tute eksterordinara.
</p>
<p class="p">         Ĉiuj musoj asertis; ke tio estis bonega edziĝofesto kaj ke la amuziĝo
         eslis tre vigia.
</p>
<p class="p">         Poste Hjalmar veturis returne hejmen. Certe, li estis en bontona societo,
         li tamen estis devigita forte sin kunkunpremi, fari sin malgranda kaj
         aperi en uniformo de stana soldato.</p>
     
</div>
<a name="Vendredo"></a>
<div class="@type">
<h3 class="head">Vendredo.</h3>


<p class="first_p">         "Estas nekredeble, kiom multe ekzistas da homoj pli aĝaj, kiuj tre
         dezirus min havi kaj teni forte!"  diris la dio de dormo. "Tio estas
         precipe tiuj, kiuj faris ion malbonan. ‚Bona, kara
         dormo!’ ili diras al
         mi, ‚dormo ne venas en niajn okulojn kaj tiel ni kuras la tutan nokton
         kaj vidas ĉiujn niajn malbonajn agojn, kiuj, simile al malgrandaj
         koboldoj, sidas sur la rando de la lito kaj senĉese ŝprucigas sur nin
         varmegan akvon. Venu do kaj forpelu ilin, por ke ni unu fojon povu
         dormi tute forte.’ Kaj profunde ĝemante ili diras
         plue: ‚Ni certe bone
         pagos pro tio. Bonan nokton! La mono por vi kuŝas en la fenestro!’
         Sed pro mono mi tion ne faras!"  diris la dio de dormo.
</p>
<p class="p">         "Kion ni entreprenos en ĉi tiu nokto?"  demandis Hjalmar.
</p>
<p class="p">         "Mi ne scias, ĉu vi deziras ankaŭ en ĉi tiu nokto partopreni en
         edziĝofesto. Estas vero, ke ĝi estos de alia speco ol la hieraŭa. La granda
         pupo de via fratino, kiu aspektas kiel viro kaj estas nomata Hermano,
         interedziĝos kun la pupo Berto, kaj ĉar krom tio hodiaŭ estas ankaŭ
         ĝia naskiĝtago; tial ne mankos donacoj." 
</p>
<p class="p">         "Jes, tion mi jam konas!" diris Hjalmar, "ĉiufoje, kiam la pupoj
         ricevas novajn vestojn, mia fratino lasas ilin festi sian naskiĝtagon aŭ
         interedziĝi. Tio certe okazis jam cent fojojn!" 
</p>
<p class="p">         "Jes, sed la hodiaŭan nokton estos la cent-unua edziĝofesto, kaj
         kiam la cent-unua finiĝas, tiam ĉio pasas. Tial ĝi ankaŭ estos nekomparebla
         bela. Rigardu do!" 
</p>
<p class="p">         Hjalmar ekrigardis al la tablo. Sur ĝi staris la malgranda kartona domo
         kun lumo en la fenestroj, kaj ĉiuj stanaj soldatoj antaŭtenis la pafilojn
         antaŭ ĝia pordo. La gefianĉoj sidis, ĉiu apogita al piedo de tablo, tute
         enpensiĝinte, kaj ili havis ankaŭ sufiĉan kaŭzon por tio. Sed la dio de
         dormo, vestita per la nigra robo de la avino, plenumis la interedzigan
         ceremonion. Kiam ĉi tiu estis finita; ĉiuj mebloj en la ĉambro ekkantis
         la jenan kanton, kiun verkis la krajono. Ĝi estis kantata laŭ la melodio
         de dormosignalo:</p>
<center class="lg"> 
       <span class="l">Ĥore bruu niaj kantoj</span>
<br>
       <span class="l">Por la karaj edziĝantoj!</span>
<br>
       <span class="l">Tre rigidaj ili restas,</span>
<br>
       <span class="l">Ĉar gantledo ilin vestas.</span>
<br>
       <span class="l">Vivu la rigida paro,</span>
<br>
       <span class="l">Glor' de nia domanaro!</span>
<br>
</center>

<p class="p">         Kaj nun oni transdonis al ili donacojn, sed ili petis, ke oni donu al ili
         nenian manĝaĵon, ĉar al ili sufiĉis ilia amo.
</p>
<p class="p">         "Ĉu ni ekĝuu kamparan vivon, aŭ ĉu ni entreprenu postedziĝan
         vojaĝon?" demandis la fianĉo. Kaj oni konsiliĝis kun la hirundo, kiu
         vidis multe da landoj, kaj kun la maljuna korta kokino, kiu kvin fojojn
         elkovis kokidojn. La hirundo rakontis pri la belaj varmaj landoj, kie la
         vinberoj, grandaj kaj pezaj, pendas ĉe la bastonoj, kie la aero estas tiel
         milda kaj la montoj havas tiajn kolorojn, kiajn ili neniam havas en la ĉi
         tiea lando.
</p>
<p class="p">         "Tamen mankas al ili nia brasiko!" diris la kokino. "Mi pasigis unu
         someron kun ĉiuj miaj idoj sur la kamparo. Tie estis sabla kavo, en kiu
         ni povis iradi kaj piedgratadi. Krom tio ni havis liberan eniron en
         ĝardenon kun brasiko! Ho, kiel verda ĉi tiu estis! Mi ne povas imagi al
         mi ion pli belan!" 
</p>
<p class="p">         "Sed unu kapo de brasiko aspektas tute simile al la alia," diris la
         hirundo, "kaj krom tio ĉi tie tiel ofte estas malbona vetero!" 
</p>
<p class="p">         "Ho, al tio oni jam alkutimiĝis!" diris la kokino.
</p>
<p class="p">         "Sed ĉi tie estas malvarme, frostas!" 
</p>
<p class="p">         "Tio ĝuste estas bona por la brasiko!" diris la kokino, "Cetere ankaŭ
         ĉe ni povas esti tre varme. Ĉu ni ne havis antaŭ kvar jaroj tian someron,
         ke dum kvin semajnoj estis tiel varmege, ke oni preskaŭ ne povis spiri?
         Krom tio ĉe ni ja ankaŭ ne vivas venenaj bestoj; kiel en tiuj landoj, kaj
         ni estas liberaj de rabistoj! Nur malbonulo povas esti tiu, kiu ne opinias,
         ke nia lando estas la plej bela! Vere li meritus, ke li ne restu ĉi tie!" 
         Kun ploro la kokino sin interrompis, kaj ĝemante ŝi diris plue: "Mi
         ankaŭ vojaĝis! Unu fojon mi en korbo traveturis pli ol dekdu mejlojn!
         La vojaĝado tute ne estas plezuro" 
</p>
<p class="p">         "Jes, la kokino estas saĝa virino!" diris la pupo Berto. "Mi trovas
         nenion interesan en la entreprenado de montara vojaĝo, ĉar apenaŭ oni
         venis supren, oni tuj denove iras malsupsen! Ne, ni prefere veturu al la
         sabla kavo kaj promenadu en la ĝardeno de hrasiko!" Kaj tiel la afero restis.</p>

</div>
<a name="Sabato"></a>
<div class="@type">
<h3 class="head">Sabato.</h3>

<p class="first_p">         "Ĉu vi nun rakontos al mi historiojn?" demandis la malgranda
         Hjalmar, kiam la dio de dormo lin enlitigis.
</p>
<p class="p">         "Hodiaŭ vespere ni ne havas tempon por tio," diris la dio de dormo
         kaj etendis super li sian belan ombrelon. "Rigardu do tiujn Ĥinojn!" 
         La tuta ombrelo estis simila al granda Ĥina taso, sur kiu estas prezentitaj
         bluaj arboj kaj pintaj pontoj kaj malgrandaj Ĥinoj, kiuj staras kaj
         balancas la kapon, "Ĝis morgaŭ ni devas bele ornami la tutan mondon," 
         diris la dio de dormo, "ĉar estos ja sankta tago, estos dimanĉo. Mi iros
         sur la turon de la preĝejo, por vidi, ĉu la malgrandaj spiritoj de la
         preĝejo frotpurigas la sonorilojn, por ke ilia sonorado bele sonu. Mi iros
         ankaŭ sur la kampon kaj esploros, ĉu la ventoj forblovas la polvon de la
         herboj kaj folioj, kaj - kio estas la plej malfacila laboro - mi deprenos
         ĉiujn stelojn, por ilin poluri. Mi prenos ilin en mian antaŭtukon, sed
         antaŭe oni devas ilin numeri, kiel ankaŭ la truojn, en kiuj ili sidas tie
         supre, por ke ili povu poste ricevi denove sian ĝustan lokon, ĉar alie ili
         ne sidus fortike kaj ni havus tro multe da falsteloj, kiuj falegus unu
         post la alia!" 
</p>
<p class="p">         "Aŭskultu, ĉu vi scias, kion mi diros al vi?" komencis malnova
         portreto, kiu pendis sur la muro, ĉe kiu Hjalmar dormis, "mi estas
         praavo de Hjalmar. Mi dankas vin, ke vi rakontas al la knabo historiojn,
         sed vi ne devas konfuzi liajn ideojn. La stelojn oni ne povas depreni kaj
         purigi! La steloj estas korpoj de universo tiel same, kiel nia tero, kaj
         ĝuste tio estas ilia bona flanko." 
</p>
<p class="p">         "Koran dankon, vi maljuna praavo!" diris la dio de dormo, "koran
         dankon! Vi estas ja la ĉefo de la familio, vi estas la praĉefo! Sed mi
         estas pli maljuna ol vi. Mi estas maljuna idolano. La Romanoj kaj Grekoj
         nomis min dio de sonĝoj. Mi vizitis la plej distingindajn domojn kaj mi
         vizitadas ilin ankoraŭ nun. Mi komprenas interrilati kun homoj malaltaj
         kaj kun homoj altaj! Nun vi povas rakonti anstataŭ mi!" Post tiuj vortoj
         la dio de dormo forlasis la ĉambron kaj forprenis kun si sian ombrelon.
</p>
<p class="p">         "Nun oni jam eĉ ne havas la rajton diri sian opinion!" diris la
         malnova portreto.
</p>
<p class="p">         Kaj tiam Hjalmar vekiĝis.</p>

</div>
<a name="Dimancxo"></a>
<div class="@type">

<h3 class="head">Dimanĉo.</h3>


<p class="first_p">         "Bonan vesperon!" diris la dio de dormo, kaj Hjalmar faris kapsignon,
         sed rapide alsaltis kaj turnis la portreton de la praavo al la muro, por ke
         ĝi ne povu aliĝi al la interparolado kiel hieraŭ.
</p>
<p class="p">         "Nun vi devas rakonti al mi historiojn pri la kvin verdaj pizoj, kiuj
         loĝis en unu silikvo, pri sinjoro koko, kiu amindumis sinjorinon
         kokinon, kaj pri la ŝtrumpflikilo, kies pinto estis tiel delikata, ke ĝi
         imagis al si, ke ĝi estas kudrilo." 
</p>
<p class="p">         "Tro da bono estas ankaŭ malbono!"  
         diris la dio de la dormo.  "Mi
         preferas montri al vi ion, kiel vi scias. Mi montros al vi mian fraton, kiu
         ankaŭ estas nomata dio de dormo, sed al neniu li venas pli ofte ol unu
         fojon. Se li al iu alvenas, li prenas lin kun si sur sian ĉevalon kaj
         rakontas al li historiojn. Li scias nur du historiojn; unu el ili estas tiel
         nekompareble bela, kiel neniu en la mondo povas al si prezenti, la dua
         estas nepriskribeble malbela kaj abomeninda."  La dio de dormo levis
         la malgrandan Hjalmaron al la fenestro kaj diris: "Tie vi vidos mian
         fraton, la duan dion de dormo, kiun oni ankaŭ nomas Morto. Vidu, li
         tute ne aspektas tiel malbone kiel en la bildolibroj, kie oni ĉiam
         pentras lin kiel skeleton. Ne, lia surtuto estas ornamita per
         arĝenta brodaĵo, li portas belan husaran uniformon; mantelo el nigra veluro
         ŝvebas super la ĉevalo. Rigardu, kiel rapide li galopas!" 
</p>
<p class="p">         Kaj Hjalmar vidis, kiel la dio de dormo galopis antaŭen kaj prenadis
         sur sian ĉevalon junajn homojn kaj maljunajn; kelkajn li sidigis antaŭe,
         kelkajn malantaŭe, sed ĉiufoje li antaŭe demandis: "Kion diras via
         libro pri konduto?" - " Bone!" ili ĉiuj respondis. "Nu, mi volas mem
         vidi!" li diris, kaj ili devis montri al li la libron. Tiam ĉiuj, kiuj havis
         la noton "tre bone" aŭ "bonege" , ricevis lokon antaŭe sur la ĉevalo,
         kaj al ili li rakontis la belegan historion; sed tiuj, kiuj havis "meze
         bone" aŭ "ne tute bone" , devis sidiĝi malantaŭe kaj aŭskulti la
         malbelan historion. Ili tremis kaj ploris, ili volis desalti de la ĉevalo, sed
         ne povis tion fari, ĉar ili tuj forte alkreskis al ĝi.
</p>
<p class="p">         "Sed la morto estas ja la plej bela dio de dormo!" diris Hjalmar,
         "mi tute ne timas lin!" 
</p>
<p class="p">         "Vi ankaŭ ne devas lin timi," diris la dio de dormo; "penu nur, ke
         vi ricevu bonan ateston pri konduto!" 
</p>
<p class="p">         "Jes, ĉi tio estas instrua!" murmuris la portreto de la praavo. "Ĝi
         tamen helpas, se oni eldiras sian opinion!"  Kaj ĝi ĝojis.</p>
</div>
<div class="@type">
<p class="first_p">         Vidu, tio estas la historio pri la dio de dormo! Nun li mem hodiaŭ
         vespere rakontu al vi pli.</p>
</div>  
<hr>
<div class="footer">
<a href="rozelfo.html">Elfo de la rozo&nbsp;&gt;&gt;</a>
</div>
</body>
</html>
