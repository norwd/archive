<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Knabineto kun alumetoj</title>
</head>
<body background="../bld/papero.jpg">
<div class="header">
<span class="header_left"><a href="holger.html">&lt;&lt;&nbsp;Dano Holger</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Knabineto kun alumetoj</h3>

<p class="first_p">         Estis terure malvarme; neĝo faladis, kaj fariĝis jam vespero; tio estis
         la lasta vespero en la jaro, vespero de Silvestro. En tiu malvarmo kaj en
         tiu mallumo sur la strato iris malgranda malriĉa knabino kun nekovrita
         kapo kaj nudaj piedoj. Estas vero, ke ŝi havis sur si pantoflojn, kiam ŝi
         foriris el sia domo; sed tio estis tre grandaj pantofloj, ili autaŭe estis
         uzataj de ŝia patrino, tiel grandaj ili estis, kaj ilin la knabineto perdis,
         kiam ŝi rapidis transkuri la straton, kiam du kaleŝoj kun furioza rapideco
         pretergalopis; unu pantoflon oni plu ne povis trovi, kaj kun la alia
         forkuris iu knabo, kiu promesis, ke li uzos ĝin kiel lulilon, kiam li iam
         havos infanojn.
</p>
<p class="p">         Tiamaniere la malgranda knabino iradis sur la nudaj graciaj piedetoj,
         kiuj de malvarmo estis tute ruĝaj kaj bluaj. En sia malnova antaŭtuko
         ŝi portis amason da alumetoj, kaj unu fasketon ŝi tenis en la mano. En
         la daŭro de la tuta tago neniu ion aĉetis de ŝi, neniu donis al ŝi almozon.
         Malsata kaj tremanta de frosto la kompatinda knabineto trenadis sin
         pluen kaj aspektis jam tute senespera kaj senkuraĝa. La neĝaj flokoj
         faladis sur ŝiajn longajn blondajn harojn, kiuj en belaj bukloj pendis
         super ŝia nuko, sed pri tiu ornamo ŝi certe ne pensis. El ĉiuj fenestroj
         radiis hela brilo de kandeloj, kaj sur ĉiuj stratoj estis sentata la odoro
         de bongusta ansera rostaĵo. Estis ja vespero de Silvestro, kaj tiu penso
         okupis ĉiujn sentojn de la malgranda knabino.
</p>
<p class="p">         En unu angulo inter du domoj; el kiuj unu iom pli elstaris sur la
         straton ol la alia, ŝi kaŭre sidiĝis. Ŝiajn malgrandajn piedetojn ŝi subtiris
         sub sin, ŝi tamen ankoraŭ pli suferis de la frosto, kaj malĝraŭ tio ŝi
         ne kuraĝis iri hejmen, ĉar ŝi ne vendis ankoraŭ eĉ unu skatoleton da
         alumetoj, ne ricevis ankoraŭ eĉ unu speson. Ŝi certe ricevus batojn de la
         patro, kaj malvarme estis ja hejme ankaŭ; ili tie havis super si nur la
         tegmenton, kaj la vento akre fajfadis internen, kvankam en la plej grandajn
         fendojn estis enŝovitaj pajlo kaj ĉifonoj. Ha, kia agrablaĵo estus nun
         unu alumeto! Se ŝi nur povus kuraĝi elpreni unu el la skatoleto, ekfroti
         ĝin je la muro kaj varmigi al si sur ĝi la fingrojn! Fine la infano eltiris
         unu el la alumetoj, "Riŝ!" kiel ĝi eksplodis, kiel ĝi brulis! La alumeto
         eligis varman helan flamon, kiel malgranda kandelo, kiam ŝi tenis ĉirkaŭ
         ĝi sian maneton. Tio estis mirinda flamo; la malgranda knabino havis la
         impreson, kvazaŭ ŝi sidas antaŭ granda fera forno kun latunaj fermiloj
         kaj latunaj ornamaĵoj; la fajro brulis tiel bele kaj varmigis tiel agrable!
         La knabineto jam etendis siajn piedojn, por varmigi ankaŭ ilin, - tiam
         la flamo estingiĝis. La forno malaperis, ŝi sidis kun stumpeto de forbrulinta
         alumeto en la mano.
</p>
<p class="p">         Ŝi ekbruligis alian alumeton, ĝi brulis, ĝi lumis, kaj tiu loko de la
         muro, sur kiun falis la lumo, fariĝis travidebla kiel gazo. La rigardo de
         la knabineto penetris rekte en la ĉambron, kie la tablo estis kovrita per
         blindige blanka tablotuko kaj delikata porcelano kaj sur ĝi
         plej bonguste vaporis rostita ansero, farĉita per prunoj kaj
         pomoj. Kaj kio estis ankoraŭ
         pli ravanta, - la ansero elsaltis el la plado kaj kun forko kaj tranĉilo en
         sia dorso balanciĝante ekiris sur la planko; ĝi iris ĝuste en la direkto al
         la malriĉa knabino. Sed la alumeto estingiĝis, kaj oni vidis plue nur la
         dikan malvarman muron.
</p>
<p class="p">         Ŝi ekbruligis novan alumeton. Kaj jen la knabineto sidis sub plej
         belega Kristnaska arbo; ĝi estis ankoraŭ pli granda kaj multe pli riĉe
         ornamita ol tiu, kiun ŝi en la sankta vespero vidis tra la vitra pordo ĉe la
         riĉa komercisto. Miloj da kandeloj brulis sur la verdaj branĉoj, kaj mikskoloraj
         bildoj, similaj al tiuj, kiuj estis ekspoziciitaj en la
         fenestroj de la magazenoj, rigardis sur ŝin; la knabineto etendis al ili ambaŭ manojn,
         - tiam la alumeto estingiĝis. La multo da Kristnaskaj kandeloj leviĝis
         pli kaj pli alten, kaj nur nun ŝi vidis, ke tio estis la helaj steloj. Unu el
         ili falis malsupren kaj trenis post si tra la ĉielo longan strion da fajro.
         "Nun iu mortas!" diris la knabineto, ĉar la maljuna avino, kiu sola
         estis afabla en rilato al ŝi, sed nun jam delonge plu ne vivis, estis dirinta:
         "Kiam stelo falas, tiam unu animo leviĝas al Dio." 
 </p>
<p class="p">        Ŝi frotis denove unu alumeton je la muro; ĝi ĵetis ĉirkaŭ sin vastan
         lumon, kaj en la brilo de ĉi tiu staris la maljuna avino, hele prilumita,
         milda kaj afabla.
</p>
<p class="p">         "Avineto!" ekkriis la infano, "ho, prenu min kun vi! Mi scias, ke vi 
         malaperos tuj, kiam la alumeto finiĝos, vi malaperos, kiel la varma forno,
         la bongusta ansera rostaĵo kaj la granda briletanta Kristnaska arbo!" 
         Rapide ŝi ekbruligis la tutan restaĵon de la alumetoj, kiuj ankoraŭ troviĝis
         en la skatoleto, ŝi volis reteni la avinon; kaj la alumetoj disvastigis
         tian brilon, ke estis pli hele ol en luma tago. Tiel granda, tiel bela la
         avino neniam estis; ŝi prenis la malgrandan knabinon sur sian brakon,
         kaj ili ekŝvebis alten en brilo kaj ĝojo; malvarmo, malsato kaj timo
         malaperis, - ili estis ĉe Dio.
</p>
<p class="p">         Sed en la angulo ĉe la domo en la malvarma matena horo sidis la malgranda
         knabino kun ruĝaj vangoj, kun rideto ĉirkaŭ la buŝo, - senviva,
         frostiĝinta en la lasta tago de la jaro. La mateno de la nova jaro leviĝis
         super la malgranda kadavro, kiu sidis kun la alumetoj, el kiuj preskaŭ
         unu tuta skatoleto estis forbruligita. "Ŝi volis sin varmigi!" oni diris.
         Neniu sciis, kion belan ŝi vidis, en kia brilo ŝi kun la maljuna avino
         eniris en la ĝojon de nova jaro.</p>


<hr>
<div class="footer">
<a href="remparo.html">Bildo el kastelremparo&nbsp;&gt;&gt;</a>
</div>
</body>
</html>
