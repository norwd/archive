<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>El fenestro en Vartou</title>
</head>
<body background="../bld/papero.jpg">
<div class="header">
<span class="header_left"><a href="remparo.html">&lt;&lt;&nbsp;Bildo el kastelremparo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
 <h3 class="head">El fenestro en Vartou</h3>

<p class="first_p">         Apud la verda remparo, kiu ĉirkaŭas Kopenhagon, staras granda ruĝa
         konstruaĵo kun multe da fenestroj, en kiuj kreskas balzaminoj kaj geranioj;
         mizere ĝi aspektas interne, kaj malriĉaj maljunaj homoj loĝas en
         ĝi. Tio estas la tiel nomata Vartou.
</p>
<p class="p">         Jen en la supra ĉambreto maljuna fraŭlino apogas sin al la kadro de la
         fenestro: ŝi deŝiras velkintan folion de sia balzamino kaj rigardas al la
         verda remparo, kie ludas gajaj infanoj. Pri kio ŝi pensas? Dramo el la
         vivo preterportiĝas antaŭ ŝia spirito.
</p>
<p class="p">         La malriĉaj infanoj, kiel feliĉe ili ludas! Kiaj ruĝaj vangoj, kiaj radiantaj
         okuloj! sed ili havas sur si nek ŝuojn nek ŝtrumpojn. Ili ludas sur tiu
         loko de la verda remparo, kie, kiel rakontas la legendo, antaŭ multe,
         multe da jaroj, kiam la tero tie ĉiam pli kaj pli faladis profunden, oni
         logis senkulpan infanon kun floroj kaj ludiloj en nefermitan tombon,
         kiun oni masonfermis, dum la infano ludis kaj manĝis. Depost tiu tempo
         la remparo fortikiĝis kaj baldaŭ kovriĝis per abunda herbo. La infanoj ne
         sciis la legendon, alie ili ankoraŭ nun aŭdus la ploradon de la infano tie
         sub la tero kaj la roso sur la herbo aperus al ili kiel varmegaj larmoj. Ili
         ne sciis la historion pri la Dana reĝo, kiu, kiam la malamikoj ekstere staris
         tendare, preterrajdis ĉi tie kaj ĵuris, ke li ne kapitulacos. Tiam venis virinoj
         kaj viroj kaj verŝis bolantan akvon malsupren sur la blanke vestitajn 
         malamikojn, kiuj en la neĝo rampis supren sur la ekstera flanko de la remparo.
 </p>
<p class="p">        Gaje ludis la malriĉaj infanoj.
</p>
<p class="p">         Ludu, ho malgranda knabino! Baldaŭ venos la jaroj, jes, la varmege
         alsopirataj, la feliĉaj jaroj: la konfirmatoj promenas mano en mano, vi
         iras en blanka vesto, kiu al via patrino kaŭzis tre grandajn elspezojn,
         kvankam ĝi estas rekudrita el pli granda, malnova vesto! Vi ricevas ruĝan
         ŝalon, kiu longe treniĝas post vi; sed tial oni ankaŭ povas vidi, kiel
         granda ĝi estas, multe tro granda. Vi pensas pri via parada vesto kaj pri
         Dio. Belega estas la promenado sur la remparo! Kaj la jaroj rapide 
         preterkuras, ofte kun malluma tago, sed kun junece gaja menso, kaj vi ricevas
         amikon, kvankam vi mem preskaŭ tion ne rimarkas. Vi renkontiĝas.
         Vi promenas sur la remparo en la unuaj tagoj de la printempo, kiam
         ĉiuj sonoriloj de preĝejoj proklamas la grandan pentotagon. Oni ne povas
         ankoraŭ trovi violojn, sed ekstere antaŭ Rosenborg staras arbo kun la
         unuaj verdaj burĝonoj; tie vie haltas. Ĉiujare la arbo elkreskigas verdajn
         branĉojn, tion faras nenia koro en homa brusto, ĝin traglitas
         pli da mallumaj nuboj, ol kiom la nordo scias. Malfeliĉa infano! tombo fariĝas
         la fianĉa ĉambro de via fianĉo, kaj vi fariĝas maljuna fraŭlino: El Vartou
         vi malantaŭ balzaminoj rigardas la ludantajn infanojn, vi vidas la ripetiĝadon
         de via propra historio.
</p>
<p class="p">         Kaj ĝuste tiu dramo el la vivo preterportiĝas antaŭ la animo de tiu maljuna
         fraŭlino, kiu tie rigardas al la remparo, kie lumas la suno, kie la
         infanoj kun la ruĝaj vangoj, sed sen ŝtrumpoj kaj sen ŝuoj ĝojkrias, kiel
         ĉiuj aliaj birdoj de la ĉielo.</p>



<hr>
<div class="footer">
<a href="lanterno.html">Malnova strata lanterno&nbsp;&gt;&gt;</a>
</div>
</body>
</html>
