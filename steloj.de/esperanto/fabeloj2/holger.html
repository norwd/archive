<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Dano Holger</title>
</head>
<body background="../bld/papero.jpg">
<div class="header">
<span class="header_left"><a href="kamentubisto.html">&lt;&lt;&nbsp;Paŝtistino kaj kamentubisto</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Dano Holger</h3>


<p class="first_p">         En Danujo staras malnova kastelo, nomata Kronborg, kiu troviĝas tute
         ĉe la Sundo, kie la grandaj ŝipoj ĉiutage grandanombre preterveturas,
         Anglaj, Rusaj, Prusaj, Ili salutas la malnovan kastelon per kanonoj:
         "Bum!" kaj la malnova kastelo respondas ankaŭ per kanonoj: "Bum!" 
         Ĉar tio estas la lingvo de la kanonoj, per kiu ili diras "Bouan tagon" 
         kaj "Koran dankon" , En vintro tie ne pasas ŝipoj, tiam la tuta Sundo
         ĝis la Sveda bordo estas kovrita de glacio. Plenforma vojo tie transkondukas,
         sur ĝi flirtas la flagoj Dana kaj Sveda, kaj la frataj popoloj de
         Danujo kaj Svedujo salutas sin reciproke, ne per kanonoj, sed per amika
         manpremo, kaj ili prenas unuj de la aliaj blankan panon kaj kringojn,
         ĉar fremda mangaĵo havas plej bonan guston. Sed la plej bela kaj plej
         interesa estas tamen la malnova Kronborg, sub kiu, en profunda,
         malluma kelo, kien oni neniun enlasas, sidas la Dano Holger. Li estas
         vestita per fero kaj ŝtalo kaj apogas sian kapon sur la fortaj brakoj; lia
         longa barbo pendas malsupren el la marmora tablo, kiun ĝi trakreskis.
         Li dormas kaj sonĝas, sed en la sonĝo li vidas ĉion, kio okazas supre en
         Danujo. Ĉiun Kristnaskan vesperon venas anĝelo de Dio kaj diras al li,
         ke liaj sonĝoj estas bazitaj sur realaĵo kaj ke li povas trankvile dormi
         plue, ĉar Danujo ankoraŭ ne troviĝas en ia granda danĝero. Sed se ĝi
         iam falos en tian danĝeron, tiam la maljuna Dano Holger leviĝos, tiel ke
         la tablo krevos, kiam li liberigos sian barbon. Tiam li denove eliros en
         la taglumon kaj ekbatos la malamikojn tiel, ke la sonadon de la bataliloj
         oni aŭdos en ĉiuj landoj de la mondo.
</p>
<p class="p">         Ĉion ĉi tion pri la Dano Holger iam rakontis maljuna avo al sia
         malgranda nepo, kaj la malgrandulo sciis, ke kion la avo rakontas, tio
         estas pura vero. Dum li tiel sidis kaj rakontis, li skulptis grandan lignan
         bildon. Ĝi devis prezenti la Danon Holger kaj estis destinita por ornami la
         antaŭaĵon de ŝipo, ĉar la maljuna avo laŭ sia profesio estis skulptisto,
         kaj tio estas tia homo, kiu eltranĉas la antaŭaĵajn figurojn, laŭ kiuj ĉiu
         ŝipo havas sian nomon. Ĉi tie li nun eltranĉis la Danon Holger, kiu
         staris rekte kaj fiere kaj en unu mano tenis la larĝan batalan glavon,
         dum la dua mano estis apogata al la Dana blazono.
 </p>
<p class="p">        La maljuna avo rakontis tiom multe pri gloraj Danaj viroj kaj virinoj,
         ke la malgranda nepo fine imagis al si, ke li scias nun tiom same multe,
         kiom povas scii la Dano Holger, kiu ja nur sonĝas pri ĉio. Kiam la knabo
         estis enlitigita, li tiom multe pensis pri tio, ke li profunde enŝovis sian
         mentonon en la litkovrilon, kaj ŝajnis al li, ke li havas longan barbon, kiu
         alkreskis al ĝi.
 </p>
<p class="p">        La maljuna avo tamen restis ankoraŭ ĉe sia laboro kaj skulptis la
         lastan parton, la Danan blazonon. Kiam ĝi estis finita, li pririgardis la
         tutan faritaĵon kaj pensis pri ĉio, kion li legis kaj aŭdis kaj kion li hodiaŭ
         vespere rakontis al la malgranda knabo. Li movetis la kapon, viŝis siajn
         okulvitrojn, surmetis ilin denove kaj diris: "En mia tempo la Dano
         Holger certe ne revenos; sed la knabo tie en la lito eble havos la okazon
         vidi lin kaj partopreni en la faroj, se ili estas veraĵo." La maljuna avo
         denove movetis la kapon, kaj ju pli longe li rigardis sian Danon Holger,
         des pli klare fariĝis al li, ke li faris bonan bildon. Li preskaŭ havis la
         impreson, kvazaŭ spirito de vivo ĝin trafluas, kvazaŭ ĝi ricevas kolorojn
         kaj la armaĵo brilas kiel ŝtalo kaj fero. La koroj en la Dana blazono
         fariĝis videble ĉiam pli kaj pli ruĝaj, kaj la leonoj kun la oraj kronoj
         preparis sin por salto.
</p>
<p class="p">         "Ĉi tio estas ja la plej bela el ĉiuj blazonoj de la mondo!" diris la 
         maljunulo. "La leonoj signifas forton kaj la koroj mildecon kaj amon." Li
         rigardis la supran leonon kaj pensis ĉe tio pri la reĝo Knut, kiu alkatenis
         la grandan Anglujon al la trono de Danujo; kaj li rigardis la duan leonon
         kaj pensis pri Valdemar, kiu unuigis Danujon kaj submetis la Vendajn
         landojn. Li rigardis la trian leonon kaj rememoris Margareton, kiu
         unuigis la Skandinavajn regnojn sub unu sceptro. Sed kiam li rigardis la
         ruĝajn korojn, ili lumis ankoraŭ pli brile ol antaŭe, ili aliformiĝis en
         flamojn, kiuj moviĝis, kaj en sia spirito li sekvis ĉiun el ili.
</p>
<p class="p">         La unua flamo transportis lin en malvastan, malluman malliberejon.
         Tie sidis malliberulino, ĉarmega virino, filino de Kristiano la Kvara:
         Eleonoro Ulfeldt; kaj la flamo sidiĝis kiel rozo sur ŝia brusto kaj 
         interfianĉiĝis kune kun ŝia koro en unu aman fajron, kun la koro de la plej
         nobla kaj plej bona el ĉiuj Danoj virinoj.
</p>
<p class="p">         "Ho, kia koro en la blazono de Danujo!" diris la maljuna avo.
</p>
<p class="p">         Kaj lia spirito sekvis la duan flamon, kiu kondukis lin eksteren sur la
         maron, kie tondris la kanonoj, kie la ŝipoj staris envolvitaj en fumo de
         pulvo; kaj la flamo alkroĉiĝis en formo de ordena rubando al la brusto
         de Hvitfeldt, kiam li sin kaj sian ŝipon eksplode pereigis, por savi la
         ŝiparon.
 </p>
<p class="p">        La tria flamo transportis lin al la malgajaj kabanoj de Grenlando, kie
         la misiisto Han Egede kun amo laboris per vortoj kaj faroj; la flamo estis
         stelo sur lia brusto, koro por la Dana blazono.
</p>
<p class="p">         Kaj la rememoro de la maljuna avo kuris antaŭen antaŭ la ŝvebanta
         flamo, ĉar li sciis, al kiu celo la flamo strebis. En la mizera dometo de la
         vilaĝanino staris Frederiko la Sesa kaj skribis sian nomon per kreto sur
         la trabo. La flamo tremis sur lia brusto, tremis en lia koro; en tiu vilaĝana
         dometo lia koro fariĝis koro en la blazono de Danujo. La maljuna avo
         viŝis siajn okulojn, ĉar li konis ja reĝon Frederikon kun la arĝente blankaj
         haroj kaj la honestaj bluaj okuloj kaj vivis por li, kaj li kunmetis siajn
         manojn kaj silente rigardis antaŭen. Tiam la bofilino de la maljuna avo
         aliris al li kaj atentigis lin, ke estas jam malfrue, ke li ĉeŝu labori kaj
         sidiĝu al la kovrita vespermanĝa tablo.
</p>
<p class="p">         "Bela tamen estas la kreitaĵo, kiun vi faris, avo!" ŝi diris. "La Dana
         Holger kaj nia tuta malnova blazono! Ŝajnas al mi, ke ĉi tiun vizaĝon mi
         jam iam vidis!" 
 </p>
<p class="p">        "Ne, vi ĝin certe ne vidis!" respondis la maljuna avo, "sed mi ĝin
         vidis, kaj mi penis skulpti ĝin en ligno tiel, kiel ĝi en la rememoro
         ankoraŭ ŝvebas antaŭ mia animo. Tio estis tiam, kiam la Angloj staris sur
         la ankradejo, en la tago, kiu estas glora en la kronikoj de Danujo, la
         duan de Aprilo, kiam ni montris, ke ni estas ankoraŭ la malnovaj Danoj.
         Sur la fregato ‚Danujo’ , sur kiu mi servis en la ŝiptaĉmento de Steen
         Bille, unu viro batalis flanke de mi. Estis kvazaŭ la kugloj zorge lin evitas!
         Gaje li kantadis malnovajn melodiojn kaj pafadis kaj bataladis, kvazaŭ li
         estus pli ol homo. Mi memoras ankoraŭ klare lian vizaĝon; sed de kie li
         venis, kien li iris, mi ne scias, neniu scias. Ofte mi pensis, ke tio povis
         esti la maljuna Dana Holger, kiu alnaĝis el Kronborg, por helpi al ni en
         la horo de danĝero. Tia estis mia penso, kaj tie staras lia bildo." 
</p>
<p class="p">         La bildo ĵetis supren sur la muron longan ombron, kiu parte etendiĝis
         ankoraŭ sur la plafonon. Oni havis la impreson, kvazaŭ ĝi venas de la
         propra vivanta persono de la Dana Holger, ĉar la ombro moviĝadis, kio
         cetere povis esti kaŭzata ankaŭ de la neregula moviĝado de la kandela
         flamo; kaj la bofilino kisis la maljunan avon kaj kondukis lin al la granda
         brakseĝo antaŭ la tablo, kaj ŝi kaj ŝia edzo; kiu estis ja la filo de la 
         maljuna avo kaj la patro de la malgranda knabo, kiu kuŝis en la lito, sidis
         kaj manĝis sian vespermanĝon. La maljuna avo rakontis pri la Danaj
         leonoj kaj la Danaj koroj; pri la forto kaj la mildeco, kaj klarigis en
         plej konvinka maniero, ke krom la forto, kiu troviĝas en la glavo, ekzistas
         ankoraŭ alia forto. Kaj li montris al la librobreto, sur kiu kuŝis malnovaj
         libroj, sur kiu kuŝis la plena kolekto de komedioj de Holberg, kiujn li
         pro ilia amuzeco tiel ofte legis, ke li opiniis, ke li rekonas en ili ĉiujn 
         personojn de siaj malnovaj tagoj.
 </p>
<p class="p">        "Vidu, tiu ankaŭ povosciis bati!" diris la maljuna avo; "ĉiujn malsaĝaĵojn
         kaj krudaĵojn de la popolo li batadis tiel longe, kiel la sorto al li
         permesis." Kaj la maljuna avo kapsignis en la direkto al la spegulo, sur
         kies tableto staris la kalendaro kun la "Ronda Turo" , la observatorio,
         kiel titola vinjeto, kaj li diris: "Tycho Brahe, li ankaŭ estis viro, kiu
         povosciis apliki glavon; ne por haki karnon kaj oston, sed por trahaki pli
         klaran vojon inter la steloj de la firmamento! Kaj plue li, kies patro
         estis mia samprofesiano, li, la filo de la maljuna skulptisto, li, kiun ni
         mem vidis kun la blankaj haroj kaj la larĝaj ŝultroj, li, kies nomo resonas
         en ĉiuj landoj de la mondo! Jes, li povoscias haki, mi povoscias nur
         tranĉeti! Ho jes, la Dana Holger povas aperi en diversaj formoj, tiel ke la
         famo pri la Dana forto estas aŭdata sur la tuta tera globo! Ni trinku glason
         pro la memoro pri Bartel Thorwaldsen!" 
</p>
<p class="p">         Sed la malgranda knabo en la lito vidis klare la malnovan Kronborgon
         ĉe la Sundo, la vivantan Danan Holgeron, kiu profunde malsupre sidas
         kun barbo enkreskinta en la tablon kaj sonĝas pri ĉio, kio okazas ĉi tie supre.
         Sed Holger sonĝis ankaŭ pri la malgranda mizera ĉambro, en kiu sidis la
         skulptisto. Li aŭdis ĉion, kio tie estis rakontata, li movetis en la dormado
         la kapon kaj diris:
</p>
<p class="p">         "Jes, vi Danoj, memoru pri mi, konservu min en
         viaj pensoj! Mi venos
         en la momento de mizero!" 
 </p>
<p class="p">        Tie antaŭ Kronborg lumis la hela tago, kaj la vento transportadis la
         tonojn de la arbara korno el la najbara lando; la ŝipoj preterveturadis kaj
         salutadis: "Bum! Bum!" kaj el Kronborg oni respondadis: "Bum! Bum!" 
         Sed kiel ajn forte oni pafadis, tamen la Dana Holger ne vekiĝis, ĉar tio
         estis ja nur: "Bonan tagon!" kaj "Koran dankon!" Por lin veki, devas
         esti pafate alie; sed li certe iam vekiĝos, ĉar la Dana Holger havas
         medolon en la ostoj.</p>



<hr>
<div class="footer">
<a href="alumetoj.html">Knabineto kun alumetoj&nbsp;&gt;&gt;</a>
</div>
</body>
</html>
