<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Malbela anasido</title>
</head>
<body background="../bld/papero.jpg">
<div class="header">
<span class="header_left"><a href="gefiancxoj.html">&lt;&lt;&nbsp;Gefianĉoj</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Malbela anasido</h3>


<p class="first_p">         En la kamparo estis belege! Estis somero. La greno estis flava, la aveno
         estis verda. La fojno sur la verdaj herbejoj staris en fojnamasoj, kaj la
         cikonio promenadis sur siaj longaj ruĝaj piedoj kaj klakadis Egipte, ĉar
         tiun lingvon ĝi lernis de sia patrino. Ĉirkaŭ la grenkampo kaj la herbejoj
         etendiĝis grandaj arbaroj, kaj meze de ĉi tiuj troviĝis profundaj lagoj.
         Ho, estis belege tie en la kamparo! En la lumo de la suno kuŝis malnova
         kavalira bieno, ĉirkaŭita de profundaj kanaloj, kaj de la muroj ĝis la
         akvo tie kreskis grandaj folioj de lapo, kiuj estis tiel altaj, ke sub la plej
         grandaj tute rekte povis stari malgrandaj infanoj. Tie estis tiel sovaĝe,
         kiel en plej profunda arbaro. Tie kuŝis anasino sur sia nesto, por elkovi
         siajn idojn; sed nun tio preskaŭ tedis al ŝi, ĉar ĝi daŭris ja tro longe,
         kaj oni ŝin nur malofte vizitis. La aliaj anasoj preferis naĝadi en la
         kanaloj, anstataŭ viziti ŝin kaj sidi sub folio de lapo, por babili kun ŝi.
</p>
<p class="p">         Fine krevis unu ovo post la alia. "Pip, pip!" oni aŭdis, ĉiuj ovoflavoj
         viviĝis kaj elŝovis la kapon.
</p>
<p class="p">         "Rap, rap! Rapidu, rapidu!" ŝi kriis, kaj tiam ili ekmoviĝis kaj
         rapidis laŭforte kaj rigardis sub la verdaj folioj ĉiuflanken. La patrino
         permesis al ili rigardi, kiom ili volis, ĉar la verda koloro estas bona por
         la okuloj.
</p>
<p class="p">         "Kiel granda estas la mondo!" diris ĉiuj idoj; ĉar kompreneble ili nun
         havis multe pli da loko ol tiam, kiam ili kuŝis ankoraŭ interne en la ovo.
</p>
<p class="p">         "Ĉu vi pensas, ke tio estas jam la tuta mondo?" diris la patrino. "La
         mondo etendiĝas ankoraŭ malproksime trans la dua flanko de la ĝardeno,
         ĝis la kampo de la pastro; tamen tie mi ankoraŭ neniam estis! Vi estas
         ja ĉi tie ĉiuj kune!" ŝi diris plue kaj leviĝis. "Ne, mi ne havas, ankoraŭ
         ĉiujn! La plej granda ovo ĉiam ankoraŭ tie kuŝas! Kiel longe do tio
         ankoraŭ daŭros? Nun tio efektive baldaŭ tedos al mi!" Kaj ŝi denove
         kuŝiĝis.
</p>
<p class="p">         "Nu, kiel la afero iras?" demandis unu maljuna anasino, kiu venis ŝin
         viziti.
</p>
<p class="p">         "Kun tiu unu ovo la afero daŭras tiel longe!" diris la kovanta
         anasino. "Ankoraŭ nenia truo en ĝi montriĝas. Sed rigardu la aliajn!
         Ili estas la plej belaj anasidoj, kiujn mi iam vidis. Ili ĉiuj estas frapante
         similaj al sia patro. La sentaŭgulo, li eĉ ne vizitas min!" 
</p>
<p class="p">         "Montru, mi petas, al mi la ovon, kiu ne volas krevi," diris la maljuna
         anasino. "Kredu al mi, tio estas ovo de meleagrino! Tiel mi ankaŭ iam
         estis trompita, kaj mi havis multe da klopodoj kun la idoj, ĉar ili timas
         la akvon, mi diras al vi. Antaŭe mi neniel povis elirigi ilin, kiom ajn mi
         klopodis kaj penis, admonis kaj helpis! Montru al mi la ovon! Jes, ĝi
         estas ovo de meleagrino! Lasu ĝin kuŝi, kaj prefere instruu
         viajn aliajn infanojn naĝi!" 
</p>
<p class="p">         "Mi tamen ankoraŭ iom kuŝos sur ĝi!" respondis la anasino. "Se mi
         jam tiel longe kuŝis, ne estas ja grave kuŝi ankoraŭ iom pli!" 
</p>
<p class="p">         "Ĉiu laŭ sia gusto!" diris la maljuna anasino kaj diris adiaŭ.
</p>
<p class="p">         Fine la granda ovo krevis. "Pip, pip!" diris la ido kaj elrampis. Ĝi
         estis tre granda kaj rimarkinde malbela. La anasino ĉirkaŭrigardis ĝin.
         "Tio estas ja terure granda anasido!" ŝi diris. "Neniu el la aliaj tiel
         aspektas. Ĉu efektive tio estas meleagrido? Nu, pri tio ni baldaŭ
         konvinkiĝos! Ĝi iru en la akvon, eĉ se mi mem devus ĝin tien enpuŝi!" 
</p>
<p class="p">         En la sekvanta tago estis belega vetero. La suno varmege lumis sur ĉiuj
         verdaj lapoj. La anasino-patrino, venis kun sia tuta familio al la kanalo.
         "Plaŭ!" ŝi ensaltis en la akvon. "Rap, rap!" ŝi kriis, kaj unu anasido
         post la alia mallerte ensaltis. La akvo ekkovris al ili la kapon, sed ili tuj
         supreniĝis returne kaj eknaĝis fiere, la piedoj moviĝadis per si mem, kaj
         ĉiuj ili sentis sin bone en la malseka elemento, eĉ la malbela griza ido
         ankaŭ naĝis kune.
</p>
<p class="p">         "Ne, tio ne estas meleagrido!" ŝi diris. "Oni nur rigardu, kiel bele ĝi
         uzas siajn piedojn, kiel rekte ĝi sin tenas! Ĝi estas mia propra infano.
         En efektiveco ĝi estas tute beleta, kiam oni ĝin nur rigardas pli atente.
         Rap, rap! Venu kun mi, nun vi ekkonos la mondon. Mi prezentos vin en
         anasejo, sed tenu vin ĉiam proksime de mi, por ke neniu tretu sur vin,
         kaj gardu vin kontraŭ la kato!" 
</p>
<p class="p">         Kaj tiel ili eniris en la anasejon. Terura bruo tie regis; ĉar du familioj
         batalis inter si pro kapo de angilo, kaj, malgraŭ tio ĝin ricevis la kato.
</p>
<p class="p">         "Vidu, tiel la aferoj iras en la mondo!" diris la anasino-patrino,
         farinte kaptan movon per la buŝo, ĉar ŝi ankaŭ volis havi la kapon de la
         angilo. "Uzu nur viajn piedojn," ŝi diris, "rigardu, ke vi iom rapidu,
         kaj klinu la kolon antaŭ la maljuna anasino tie. Ŝi estas ĉi tie la plej
         eminenta el ĉiuj. Hispana sango rulas en ŝiaj vejnoj, tial ŝi estas tiel
         pezeca. Kiel vi vidas, ŝi portas ruĝan ĉifonon ĉirkaŭ la piedo. Tio estas io
         nekompareble bela kaj la plej alta distingo, kiun iam ricevis ia anaso. Ĝi
         signifas, ke oni ne volas ŝin perdi kaj ke ŝi devas esti rekonebla por
         bestoj kaj homoj. Moviĝu! Rapidu! Ne turnu la piedojn internen! Bone
         edukita anasido larĝe disstarigas la piedojn, kiel la patro kaj la patrino!
         Vidu, tiel! Nun klinu vian kolon kaj diru: ‚Rap!’ "
</p>
<p class="p">         Kaj ili tion faris. Sed la aliaj anasoj ĉirkaŭe rigardis ilin kaj diris:
         "Vidu! Nun ni devas ricevi ankoraŭ tiun familiaĉon, kvazaŭ nia nombro
         ne estus ankoraŭ sufiĉe granda! Fi, kiel unu el la anasidoj aspektas!
         Tion ni ne toleros inter ni!"  Kaj tuj unu anaso alflugis kaj mordis la
         anasidon en la nuko.
</p>
<p class="p">         "Lasu ĝin trankvila!" diris la patrino, "ĝi ja al neniu ion faras!" 
         "Jes, sed ĝi estas tiel granda kaj stranga!" diris la anaso, kiu ĝin
         mordis, "kaj tial oni devas ĝin forpeli!" 
         "Vi havas belajn infanojn, patrineto," diris kun protekta tono la
         maljuna anasino kun la ĉifono ĉirkaŭ la piedo. "Ĉiuj ili estas belaj,
         esceptinte unu, kiu ne naskiĝis bonforme! Estus bone, se vi povus ĝin
         rekovi!" 
</p>
<p class="p">         "Tio ne estas ebla, via moŝto!" diris la anasino-patrino. "Ĝi ne estas
         bela, sed ĝi havas tre bonan koron, kaj ĝi naĝas tiel same bone, kiel ĉiu
         el la aliaj, mi povas eĉ diri, ke eble eĉ iom pli bone. Mi pensas, ke per la
         kreskado ĝi ordiĝos aŭ kun la tempo ĝi fariĝos iom malpli granda. Ĝi
         kuŝis tro longe en la ovo, kaj pro tio ĝi ne ricevis la ĝustan formon." Ĉe
         tio ĝi pinĉis la anasidon en la nuko kaj komencis ĝin glatigi. "Krom tio," 
         ŝi diris plue, "ĝi estas virseksulo, kaj la malbeleco sekve ne tiom multe
         malutilas. Mi esperas, ke ĝi ricevos solidan forton, kaj tiam ĝi jam
         trabatos sin en la mondo." 
</p>
<p class="p">         "La ceteraj anasidoj estas ja tute beletaj!" diris la maljunulino.
         "Sentu vin tute kiel hejme, kaj se vi trovos kapon de angilo,
         vi povas ĝin alporti al mi." 
</p>
<p class="p">         Kaj ili sentis sin kiel hejme.
</p>
<p class="p">         Sed la kompatinda anasido, kiu elrampis el la ovo la lasta kaj estis tiel
         malbela, estis mordata, puŝata kaj persekutata kiel de la anasoj, tiel
         ankaŭ de la kokinoj. "Ĝi estas tro granda," ili ĉiuj diris, kaj la meleagro,
         kiu naskiĝis kun spronoj kaj tial imagis al si, ke li estas reĝo, plenblovis
         sin kiel ŝipo kun etenditaj veloj, iris rekte al la anasido, kriis rulrule,
         kaj lia kapo fariĝis tute ruĝa. La kompatinda anasido ne sciis, kiel ĝi
         devas stari; nek kiel ĝi devas iri. Ĝi estis malĝoja, ke ĝi aspektas tiel
         malbele kaj estas objekto de mokado por la tuta anasejo.
</p>
<p class="p">         Tiel estis en la unua tago, kaj poste fariĝis ĉiam pli kaj pli malbone.
         La malfeliĉa anasido estis pelata de ĉiuj, eĉ ĝiaj gefratoj estis tre
         malbonkondutaj kontraŭ ĝi kaj ĉiam diradis: "Ho, se la kato volus vin
         kapti, vi malbela estaĵo!" Kaj la patrino ĝemadis: "Ho, se vi estus
         malproksime de ĉi tie!" La anasoj ĝin mordadis, la kokinoj ĝin bekadis,
         kaj la servistino kiu alportadis manĝaĵon, puŝadis ĝin per la piedo.
</p>
<p class="p">         Tial ĝi forkuris kaj flugis trans la barilon. La birdetoj en la arbetaĵoj
         timigite leviĝis en la aeron! "Pri tio mia malbeleco estas kulpa!" 
         pensis la anasido kaj fermis la okulojn, kurante tamen pluen. Tiamaniere
         ĝi venis ĝis la granda marĉo, en kiu loĝas la sovaĝaj anasoj. Tie ĝi kuŝis
         dum la tuta nokto, ĉar ĝi estis tre laca kaj malĝoja.
</p>
<p class="p">         Matene la sovaĝaj anasoj leviĝis kaj ekvidis la novan kamaradon. "El
         kie vi estas?" ili demandas, kaj la anasido sin turnis ĉiuflanken kaj
         salutis, kiel ĝi nur povis.
</p>
<p class="p">         "Vi estas terure malbela!" diris la sovaĝaj anasoj, "sed tio estas por
         ni indiferenta, se vi nur ne enedziĝos en nian familion!" La kompatinda
         anasido certe tute ne pensis pri edziĝo. Por ĝi estis grave nur ricevi la
         permeson kuŝi en la kanaro kaj trinki akvon el la marĉo. 
</p>
<p class="p">         Dum tutaj du tagoj ĝi tie kuŝis. Tiam tien venis du sovaĝaj anseroj. Ili
         ankoraŭ antaŭ nelonge elrampis el la ovo, kaj tial ili estis iom 
         malmodestaj.
</p>
<p class="p">         "Aŭskultu, kamarado, vi estas tiel malbela, ke vi havas specialan
         belecon kaj plaĉas al ni. Ĉu vi volas aliĝi al ni kaj esti migranta birdo?
         Tute apude en alia marĉo loĝas kelkaj dolĉaj, ĉarmaj sovaĝaj anserinetoj,
         fraŭlinoj, kiuj povoscias ĉarmege babili ‚Rap, rap’; vi povas
         aranĝi al vi feliĉon, kiel ajn malbela vi estas!" 
</p>
<p class="p">         "Pif, paf!" eksonis subite krakoj, kaj ambaŭ sovaĝaj anseroj falis
         senvive en la kanaron, kaj la akvo fariĝis ruĝa de sango. "Pif, paf!" 
         denove eksonis krakoj, kaj tutaj amasoj da sovaĝaj anseroj ekflugis
         supren el la kanaro, kaj poste denove aŭdiĝis krakoj. Estis granda
         ĉasado; la ĉasistoj kuŝis ĉirkaŭ la marĉo, kelkaj eĉ sidis supre en la
         arbobranĉoj, kiuj etendiĝis malproksimen super la kanaron. La blua
         fumo de pulvo tiriĝis kiel nuboj tra inter la mallumaj arboj kaj 
         flugpendis super la akvo. En la marĉon enkuris la ĉashundoj. Plaŭ, plaŭ! La
         kanoj kliniĝis ĉiuflanken. Kia teruro tio estis por la kompatinda anasido!
         Ĝi turnis la kapon, por ŝovi ĝin sub la flugilojn; sed en la sama
         momento tute antaŭ ĝi aperis terure granda hundo; la lango de la besto
         estis longe elŝovita el la gorĝo, kaj ĝiaj okuloj brilis terure. Ĝi preskaŭ
         ektuŝis la anasidon per sia buŝego, montris la akrajn dentojn kaj...
         plaŭ! ĝi retiriĝis, ne kaptinte ĝin.
</p>
<p class="p">         "Danko al Dio!" ĝemis la anasido, "mi estas tiel malbela, ke eĉ la
         hundo ne volas min mordi!" 
</p>
<p class="p">         Tiel ĝi kuŝis tute silente, dum en la kanaro zumis la kugletaĵo kaj
         krakis pafo post pafo.
</p>
<p class="p">         Nur malfrue posttagmeze fariĝis silente, sed la kompatinda anasido
         ankoraŭ ne kuraĝis sin levi. Ĝi atendis ankoraŭ kelke da horoj, antaŭ ol
         ĝi ekrigardis ĉirkaŭen, kaj tiam ĝi elkuris el la marĉo tiel rapide, kiel
         ĝi nur povis. Ĝi kuris trans kampojn kaj herbejojn, sed estis tia ventego,
         ke ĝi nur malfacile povis moviĝi antaŭen. 
</p>
<p class="p">         Ĉirkaŭ la vespero ĝi atingis mizeran vilaĝan dometon, kiu estis en tia
         kaduka stato, ke ĝi mem ne sciis, sur kiun flankon ĝi falu, kaj tial ĝi
         restis starante. La ventego tiel bruis ĉirkaŭ la malfeliĉa anaseto, ke ĝi
         devis sidiĝi, por sin teni. Kaj fariĝis ĉiam pli kaj pli malbone. Tiam ĝi
         rimarkis, ke la pordo deleviĝis de unu hoko kaj pendis tiel malrekte, ke
         tra la fendo oni povis traŝoviĝi en la ĉambron; kaj tion ĝi faris.
</p>
<p class="p">         Tie loĝis maljuna virino kun sia kato kaj kun sia kokino; la kato, kiun
         ŝi nomis fileto, povosciis ĝibiĝi kaj ŝpini. Eĉ fajrerojn oni povis aperigi
         ĉe ĝi, kiam en mallumo oni frotetis ĝin kontraŭ la haroj. La kokino
         havis tre malgrandajn malaltajn piedojn kaj tial estis nomata piedetulino.
         Ĝi metadis orajn ovojn, kaj la virino ĝin amis kiel sian propran infanon.
</p>
<p class="p">         Matene oni tuj rimarkis la fremdan anasidon, kaj la kato komencis
         ŝpini kaj la kokino kluki.
</p>
<p class="p">         "Kio tio estas!" ekkriis la virino kaj ekrigardis; sed ĉar ŝi ne bone
         vidis, ŝi pensis pri la anasido, ke tio estas grasa anasino.
</p>
<p class="p">         "Tio estas originala kaptaĵo!" ŝi diris; "nun mi povas ricevadi anasajn
         ovojn. Se ĝi nur ne estas anaso virseksa! Tion ni devas elprovi." 
</p>
<p class="p">         Ŝi prenis la anasidon prove por la daŭro de tri semajnoj, sed ovoj ne
         aperis.
</p>
<p class="p">         La kato estis sinjoro en la domo kaj la kokino estis sinjorino, kaj ili
         ĉiam diradis: "Ni kaj la mondo" , ĉar ili pensis, ke ili prezentas
         duonon; kaj ĝuste la pli bonan. Al la anasido ŝajnis, ke oni povas havi
         ankaŭ alian opinion, sed la kokino tion ne toleris.
</p>
<p class="p">         "Ĉu vi povoscias meti ovojn?" ŝi demandis.
</p>
<p class="p">         "Ne!" ,
</p>
<p class="p">         "Nu, en tia okazo ne malfermu la buŝon!" 
</p>
<p class="p">         Kaj la kato diris:  "Ĉu vi povoscias ĝibiĝi, ĉu vi povoscias ŝpini, ĉu vi
         povoscias aperigi fajrerojn?" 
</p>
<p class="p">         "Ne!" 
</p>
<p class="p">          "En tia okazo vi ne devas havi opinion, kiam saĝuloj parolas!" 
</p>
<p class="p">         Kaj la anasido sidis en angulo kaj estis en malbona humoro. Tiam ĝi
         pretervole ekpensis pri la freŝa aero kaj la lumo de la suno, kaj ĝi
         ricevis tiel fortan deziron naĝi sur la akvo, ke ĝi fine plu ne povis sin
         deteni kaj konfidis tion al la kokino. 
</p>
<p class="p">         "Kion vi diras?" demandis la kokino. "Vi havas nenian laboron, tial
         vin turmentas tiaj strangaj kapricoj. Metu ovojn aŭ ŝpinu, tiam la
         kapricoj pasos." 
</p>
<p class="p">         "Sed estas ĉarmege naĝi sur la akvo!" respondis la anasido, "estas
         ĉarmege refreŝigi al si la kapon en la ondoj aŭ subakviĝi sur la
         fundon!" 
</p>
<p class="p">         "Jes, tio kredeble estas vere bela plezuro!" diris moke la kokino; "ĉu
         vi freneziĝis? Demandu do la katon, ĝi estas la plej saĝa estaĵo, kiun mi
         konas, ĉu ĝi trovas tion tiel agrabla naĝi sur la akvo aŭ subakviĝi! Pri
         mi mem mi jam ne parolas. Demandu eĉ nian estrinon, la maljunan
         virinon, pli saĝa ol ŝi en la mondo ekzistas neniu. Ĉu vi pensas, ke ŝi
         volus naĝi aŭ lasi, ke la akvo fermiĝu super ŝi?" 
</p>
<p class="p">         "Vi min ne komprenas!" , diris la anasido.
</p>
<p class="p">         "Se ni vin ne komprenas, kiu do povus vin kompreni? Vi ja ne pretendos,
         ke vi estas pli saĝa ol la kato kaj la virino, ne parolante pri mi.
         Ne afektu, infano; kaj ne enmetu al vi frenezaĵojn en la kapon! Danku
         vian Kreinton pro la ĉio bona, kion oni faris al vi! Ĉu oni ne akceptis
         vin en varman ĉambron kaj en societon, de kiu vi povas ion lerni? Sed
         vi estas sensenculo, kaj tute ne estas agrable havi kompanion kun vi! Al
         mi vi povas kredi, ĉar mi deziras al vi bonon, mi diras al vi la neagrablan
         veron, kaj per tio oni povas ekkoni siajn verajn amikojn. Nun vi devas
         nur peni, ke vi lernu meti ovojn kaj ŝpini kaj aperigi fajrerojn!" 
</p>
<p class="p">         "Mi pensas, ke mi iros en la malproksiman mondon!" diris la anasido.
</p>
<p class="p">         "Jes, faru tion!" respondis la kokino.
</p>
<p class="p">         Kaj la anasido foriris, ĝi nagis sur la akvo; ĝi subakviĝadis, sed pro
         sia malbeleco ĝi estis ignorata de ĉiuj bestoj.
</p>
<p class="p">         Jen venis aŭtuno; la folioj en la arbaro fariĝis flavaj, kaj brunaj, la
         vento ilin forportis kaj turnopelis, kaj snpre en la aero la malvarmo
         fariĝis sentebla. La nuboj estis pezaj de hajlo kaj neĝo, kaj sur la barilo
         staris korvo kaj pro malvarmo kriadis: "Aŭ, aŭ!" Jes, oni povis jam
         senti froston eĉ kiam oni nur pensis pri tio. Al la kompatinda anasido
         estis tute ne bone. 
</p>
<p class="p">         Unu vesperon, kiam la suno ĵus subiris mirinde bele, el inter la arbetaĵoj
         elvenis tuta svarmo da belegaj grandaj birdoj, kiajn la anasido
         neniam ankoraŭ vidis antaŭe, Ili estis blindige blankaj kaj havis longajn
         fleksiĝemajn kolojn; tio estis cignoj. Ili eligis strangan sonon, etendis
         siajn belegajn grandajn flugilojn kaj flugis el la malvarmaj regionoj al la
         varmaj landoj, al liberaj maroj. Ili levigis tiel alten, tiel alten, ke stranga
         sento ekregis en la koro de la malbela anasido. Ĝi turnadis sin en la
         akvo kiel rado, etendis la kolon alten al ili kaj eligis tiel strangan kaj
         laŭtan krion; ke ĝi ektimis mem. Ĝi ne povis forgesi la belegajn, feliĉajn
         birdojn, kaj kiam ĝi ilin plu ne vidis, ĝi subakviĝis ĝis la fundo,
         kaj, leviĝinte denove, ĝi fariĝis duonfreneza. Ĝi ne sciis, kiel tiuj birdoj
         estas nomataj, nek kien ili flugas, sed ĝi amis ilin tiel, kiel ĝi neniam
         antaŭe iun amis. Tamen envio ne venis en ĝian koron. Kiel eĉ povus
         veni al ĝi en la kapon deziri por si tian belecon! Ĝi estus jam ĝoja, se nur
         la anasoj volus ĝin toleri inter si; la kompatinda malbela besto!
</p>
<p class="p">         La vintro fariĝis tiel malvarma, tiel matvarma! La anasido devis senlace
         naĝadi, por malhelpi la glaciiĝon. Sed kun ĉiu nokto la truo, en kiu
         ĝi naĝadis, fariĝis pli kaj pli malvasta. Estis tia malvarmo, ke la glacia
         kovro krakis. La anasido devis senĉese uzadi siajn piedojn, por ke la truo
         ne fermiĝu tute. Fine ĝi laciĝis, kuŝis tute senmove kaj tiel enfrostiĝis
         fortike en la glacion.
</p>
<p class="p">         Frue en la sekvanta mateno venis vilaĝano, kiu ekvidis la kompatindan
         beston. Li iris, disbatis la glacion per sia liĝna ŝuo, savis la anasidon kaj
         portis ĝin hejmen al sia edzino. Tie ĝi denove viviĝis.
</p>
<p class="p">         La infanoj volis ludi kun ĝi. Sed ĉar la anasido pensis, ke ili volas fari
         al ĝi ian doloron, ĝi en sia timego enflugis ĝuste en pladon kun lakto, tiel
         ke la lakto ŝprucis ĉirkaŭen en la ĉambron. La mastrino kun teruro
         interfrapis la manojn. Poste la anasido flugis sur la stablon, sur kiu
         staris la butero, kaj de tie en la barelon kun la faruno, kaj poste denove
         supren. Vi povas prezenti al vi, kiel ĝi tiam aspektis! La mastrino kriis
         kaj penis frapi ĝin per la fajroprenilo, la infanoj kuris tumulte, ridis kaj
         bruis. Estis bone, ke la pordo estis nefermita; tial la anasido povis tra
         inter la arbetaĵoj savi sin en la freŝe falintan neĝon, kaj tie ĝi kuŝis
         morte lacigita.
</p>
<p class="p">         Estus vere malgaja afero, se ni volus rakonti la tutan mizeron kaj
         suferojn, kiujn la anasido devis elteni dum la kruela vintro. Ĝi kuŝis
         inter la kanoj en la marĉo, kiam la suno denove komencis varme lumi;
         la alaŭdoj kantis, estis belega printempo.
</p>
<p class="p">         Tiam subite disvolviĝis ĝiaj flugiloj, ili moviĝis pli forte ol antaŭe kaj
         portis ĝin vigle autaŭen; kaj antaŭ ol ĝi tion konsciis, ĝi troviĝis en
         granda ĝardeno, kie la pomarboj staris tute kovritaj de floraĵo, kie la
         siringarbetoj odoris kaj klinis siajn longajn verdajn branĉojn al la kviete
         serpentumantaj riveretoj kaj kanaloj. Ho, kiel ĉarmege, kiel printempe
         freŝe estis ĉi tie! Kaj ĝuste antaŭ ĝi el la densejo elnaĝis tri belaj blankaj
         cignoj; kun krispa plumaro ili malpeze kaj majeste glitadis sur la akvo.
         La anasido rekonis la belajn bestojn, kaj stranga melankolio ĝin atakis.
</p>
<p class="p">         "Mi flugos al ili, al la reĝaj birdoj, kaj ili mordmortigos min pro tio,
         ke mi, kiu estas tiel malbela, kuraĝas alproksimiĝi al ili. Sed tiel estu!
         Mi preferas esti mortigita de ili, ol esti pinĉata de la anasoj, pikata de la
         kokinoj, puŝata de la servistino, kaj dum la vintro suferi ĉiaspecajn
         turmentojn!" Kaj ĝi flugis sur la akvon kaj eknaĝis renkonte al la belegaj
         cignoj, kiuj ĵetis sin kontraŭ ĝin kun disstarigitaj plumoj. "Mortigu
         min!" diris la kompatinda besto kaj klinis sian kapon al la spegulo de la
         akvo, atendante la morton. Sed kion ĝi vidis en la klara akvo? Ĝi vidis
         sub si sian propran bildon, sed tio ne estis plu mallerta, nigre-griza birdo,
         malbela kaj vekanta abomenon, - tio estis ankaŭ cigno.
</p>
<p class="p">         Ne estas grave, ke oni naskiĝis en anasejo, se oni nur kuŝis en ovo de
         cigno!
</p>
<p class="p">         Nun ĝi sentis sin plensence feliĉa pro la tuta mizero kaj suferoj,
         kiujn ĝi trasurportis. Nur nun ĝi komprenis sian feliĉon, nur nun ĝi
         povosciis ĝuste taksi la belecon, kiu salutis ĝin de ĉiuj flankoj. Kaj la
         grandaj cignoj ĉirkaŭnaĝis ĝin kaj karesis ĝin per sia beko.
 </p>
<p class="p">        Tiam kelke da malgrandaj infanoj eniris en la ĝardenon. Ili ĵetis
         panon kaj grenon en la akvon, kaj la plej malgranda ekkriis: "Jen estas
         nova!" Kaj la aliaj infanoj ankaŭ ekkriis goje: "Jes, alvenis nova!" 
         Ili plaŭdis per la manoj, saltis kaj dancis, alvokis la patron kaj la
         patrinon, oni ĵetis panon kaj kukon en la akvon, kaj ili ĉiuj diris: "La
         nova estas la plej bela, tiel juna, kaj maljunaj cignoj klinis sin
         antaŭ ĝi." 
</p>
<p class="p">         Tiam ĝi fariĝis timema kaj hontema kaj kaŝis la kapon sub la flugiloj;
         en la koro estis al ĝi tiel strange, ĝi preskaŭ mem ne sciis kiel. Ĝi estis
         tre feliĉe, sed tute ne fiera, ĉar bona koro neniam fariĝas fiera. Ĝi pensis
         pri tio, kiel ĝi estis mokata kaj persekutata, kaj nun ĝi aŭdis, kiel ĉiuj
         diras, ke ĝi estas la plej bela el ĉiuj belaj birdoj. La siringarbetoj klinis
         sin kun siaj branĉoj al ĝi en la akvon, kaj la suno lumis varme kaj
         freŝige. Tiam ĝi elrektigis sian plumaron, ĝia gracia kolo leviĝis, kaj el la
         tuta koro ĝi ekkriis: "Pri tiom da feliĉo mi eĉ ne sonĝis, kiam mi estis
         ankoraŭ la malbela anasido!" </p>



<hr>
<div class="footer">
<a href="abio.html">Abio&nbsp;&gt;&gt;</a>
</div>
</body>
</html>
