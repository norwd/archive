<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Malgranda Tuk</title>
</head>
<body background="../bld/papero.jpg">
<div class="header">
<span class="header_left"><a href="najbaroj.html">&lt;&lt;&nbsp;Najbaraj familioj</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
 <h3 class="head">Malgranda Tuk</h3>

<p class="first_p">        Jes, tio estis la malgranda Tuk. En efektiveco lia nomo ne estis Tuk, sed
         kiam li ne povis ankoraŭ bone paroli, li mem sin nomis Tuk; tio devis
         signifi Karolo, estas bone, se oni tion scias. Li devis vartadi sian malgrandan
         fratinon Gustavinon, kiu estis ankoraŭ multe pli malgranda ol
         li, kaj krom tio li devis ankaŭ lernadi siajn lecionojn, sed tiuj ambaŭ
         aferoj ne povis bone iri kune. La kompatinda knabo sidis kun sia
         fratineto sur la genuoj kaj kantis al ŝi ĉiujn kantojn, kiujn li sciis, kaj
         de tempo al tempo li ĵetadis kaŝitan rigardon en sian libron de
         geografio, kiu kuŝis antaŭ li malfermita. Ĝis morgaŭ li devis ellerni
         parkere ĉiujn urbojn en la provinco Zelando kaj enbati en sian memoron
         iliajn rimarkindaĵojn.
</p>
<p class="p">         Jen lia patrino kiu estis elirinta, venis hejmen kaj prenis la malgrandan
         Gustavinon; Tuk ekkuris al la fenestro kaj legis tiel pene, ke li de legado
         preskaŭ blindigis siajn okulojn, ĉar estis jam krepusko, kaj lia patrino
         ne havis rimedojn, por aĉeti kandelojn.
</p>
<p class="p">         "Jen la maljuna lavistino eliras tie el la strateto!" diris la patrino,
         elrigardante tra la fenestro, "Ŝi apenaŭ povas treni sin mem, kaj devas
         tamen porti ankoraŭ la sitelon de la pumpilo. Elsaltu, kara Tuk, estu
         brava knabo kaj helpu al la maljuna virino!" 
 </p>
<p class="p">        Tuk tuj elsaltis kaj helpis; sed kiam li venis returne hejmen, estis jam
         plena nokto, pri kandelo oni ne povis eĉ paroli, kaj li devis iri en la liton.
         Tio estis malnova litbenko. Sur ĝi li kuŝis nun kaj pensis
         pri sia leciono
         de geografio, pri la provinco Zelando kaj pri ĉio, kion la instruisto diris
         pri ĝi. La leciono kompreneble devis esti lernata, sed tion li ja nun ne
         povis fari. La libron de geografio li ŝovis sub la kapkusenon, ĉar li aŭdis,
         ke tio multe helpas al la memorado de leciono; kun certeco oni tamen
         ne povas tion fidi.
</p>
<p class="p">         Tiel li nun kuŝis kaj pensis kaj pensis, kaj subite li havis la impreson,
         kvazaŭ iu kisas lin sur la okuloj kaj la buŝo; li dormis, kaĵ tamen li samtempe
         ne dormis; estis al li, kvazaŭ lin rigardas la mildaj okuloj de la
         maljuna lavistino. Ĉi tiu diris afable: "Estus granda honto, se vi ne
         scius vian lecionon! Vi helpis al mi, nun mi helpos al vi, kaj la bona Dio
         tion ĉiam faros!" 
</p>
<p class="p">         Subite la libro sub la kapo de la malgranda Tuk eksusuris kaj ekbruetis.
</p>
<p class="p">         "Put, put! put, put!" Tio estis kokino, kiu eniris, kokino el la
         urbeto Kjöge. "Mi estas unu el la kokinoj de
         Kjöge!" Kaj ĝi diris la
         nombron de la loĝantoj kaj rakontis pri la batalo, kiu tie okazis kaj kiu
         en efektiveco ne estis priparolinda.
</p>
<p class="p">         "Kribel, krabel, bum!" jen iu enfaletis. Tio estia ligna birdo, kiu
         nun alpaŝis; tio estis la papago de la birdopafado en Prästo. Ĝi raportis,
         ke tie loĝas precize tiom da loĝantoj, kiom da najloj ĝi havas en la korpo.
         Ĝi estis ankaŭ sufiĉe da fiereco kaj malmodesteco. "Ĉe mi loĝis Thorwaldsen.
         Bum! Mi havas belan situacion!" 
</p>
<p class="p">         Sed la malgranda Tuk ne kuŝis, li subite fariĝis sidanta sur ĉevalo. Li
         rajdis galope, galope. Belege vestita kavaliro kan lumanta kasko kaj gaje
         flirtanta plumaĵo tenis lin antaŭ si sur la ĉevalo. lli rajdis tra la arbaro
         al la malnova urbo Vordingborg, kaj tio estis granda, bruoplena urbo.
         Altaj turoj fiere staris sur la reĝa kastelo, kaj lumo de kandeloj elradiis
         malproksimen tra la fenestroj. Kantoj kaj dancoj plenigis la salonon. La
         reĝo Valdemar kaj junaj riĉe ornamitaj fraŭlinaj turniĝadis en gaja
         danco. Fariĝis mateno, kaj kiam la suno leviĝis, enfalis en la teron la
         urbo kaj la kastelo de la reĝo, unu turo post la alia, fine staris nur unu
         turo sur la monteto, sur kiu antaŭe troviĝis la kastelo. La nova urbo
         estis tre malgranda kaj malriĉa; la lernejaj knaboj venis kun siaj libroj
         sub la brako kaj diris: "Du mil loĝantoj" , sed tio estis trograndigita,
         tiom multe tie ne estis.
 </p>
<p class="p">        Kaj la malgranda Tuk kuŝis en sia lito; li havis la impreson, ke li
         sonĝas kaj tamen ne sonĝas. Sed iu troviĝis tute apud li.
</p>
<p class="p">         "Malgranda Tuk! Malgranda Tuk!" oni flustris. Tio estis maristo, tute
         malgranda persono, kvazaŭ li estus kadeto. "Mi havas por vi multe da
         salutoj el Korsör. Ĝi estas potence disvolviĝanta, vigla urbo, al kiu la
         vaporŝipoj kaj fervojo alvenigas riĉaĵojn kaj vojaĝantojn. Antaŭe oni ĝin
         nomis malbela urbo, sed tio estas opinio, kiu jam perdis sian sencon. Mi
         kuŝas ĉe la maro, diris Korsör, mi havas bonajn vojojn kaj agrablajn
         arbaretojn, mi naskis poeton, kiu estas interesa, kaj tion oni ne pri ĉiuj
         povas diri. Mi volis elsendi ŝipon por ĉirkaŭmonda veturo; estas vero, ke
         mi tion ne faris, sed mi povus tion fari; kaj krom tio mi disvastigas
         belegajn bonodorojn, ĝuste apud mia pordego floras la plej belaj
         rozoj." 
</p>
<p class="p">         La malgranda Tuk ilin vidis. Ruĝe kaj verde fariĝis antaŭ liaj okuloj;
         sed kiam la koloroj disapartiĝis, li ekvidis arbarkovritan deklivon senpere
         apud klara golfeto. Alte supre staris belega malnova preĝejo kun
         du altaj pintaj turoj. El la deklivo fluetis fontoj en formo de dikaj radioj
         de akvo, tiel ke ilia plaŭdiĝado estis aŭdebla malproksime. Apude sidis
         maljuna reĝo kun ora krono sur siaj longaj defalantaj haroj; tio estis la
         reĝo Hroar ĉe la fontoj, apud la urbo Roeskilde, kiel la loko nun estas
         nomata. Kaj laŭ la milde leviĝanta deklivo en la malnovan preĝejon iris
         manon en mano ĉiuj reĝoj kaj reĝinoj de Danujo, ĉiuj kun la ora krono
         sur la kapo, kaj la orgeno ludis, kaj la fontoj fluetis. La malgranda
         Tuk ĉion vidis, ĉion aŭdis. "Ne forgesu la delegitaron!" diris la reĝo
         Hroar. 
</p>
<p class="p">         Subite ĉio denove malaperis! ha, kie do ĝi restis? Kiel per turno de la
         mano ĉio forpasis. Kaj jen tie staris maljuna virino, ŝi estis ĝardenistino,
         ŝi venis el Sorö, kie herbo kreskas sur la vendeja placo. Ŝian grizan tolan
         antaŭtukon ŝi suprenŝovis trans la kapon ĝis la dorso. La antaŭtuko
         estis tute malseka, videble estis antaŭe pluvo. "Jes, pluvis!" ŝi diris,
         kaj tiam ŝi rakontis kelke da komikaj scenoj el la komedioj de Holberg,
         kaj ŝi sciis ankaŭ la teatraĵon "Valdemar kaj Absalon" . Sed subite ŝi
         ŝrumpis, ŝancelis la kapon, faris geston kvazaŭ ŝi volas salti kaj ekkriis:
         "Kvak! Estas malseke! Estas malseke! Estas ĉarmege en Sorö, tomba
         silento regas super tiu urbo!" En momento ŝi fariĝis rano. "Kvak!" 
         kaj ŝi denove fariĝis la maljuna virino. "Oni devas sin vesti konforme al
         la vetero!" ŝi diris. "Estas malseke! Estas malseke! Mia urbo estas kiel
         botelo. Ĉe la korkŝtopado oni devas eniri, kaj poste oni devas denove
         eliri! Antaŭe mi havis marĉajn fiŝojn, kaj nun mi havas viglajn ruĝvangajn
         knabojn sur la fundo de la botelo; ili lernas saĝecon: lingvon
         grekan, grekan, hebrean, Kvak!" Sonis kvazaŭ ranoj kvakas aŭ iu kun
         akvobotoj iras en marĉa akvo. Estis ĉiam la sama sono, tiel monotona,
         tiel enuiga, tiel terure enuiga, ke la malgranda Tuk enfalis en profundan
         dormon, kaj tio estis bonefika por li.
 </p>
<p class="p">        Sed eĉ en tiu dormo li havis sonĝon; lia malgranda fratino Gustavino
         kun la bluaj okuloj kaj la blondaj buklaj haroj subite estis jam plenkreska
         bela knabino, kaj, kvankam ŝi ne havis flugilojn, ŝi povosciis
         flugi, kaj ili flugis trans Zelandon kun ĝiaj arbaroj kaj bluaj akvoj.
</p>
<p class="p">         "Ĉu vi aŭdas kokokrion, malgranda Tuk? Kokeriko! La kokinoj
         suprenflugas el la urbo Kjöge! Vi ricevos kokinaron, tiel grandan, tiel
         grandan, vi ne suferos malsaton nek mizeron! Vi depafos la birdon, kiel
         oni diras, la papagon, kiun vi konas, vi fariĝos riĉa kaj feliĉa homo!
         Via domo leviĝos majeste, kiel la turo de la reĝo Valdemar. Riĉajn ornamaĵojn
         ĝi havos, kun statuoj el marmoro, similaj al tiuj, kiuj troviĝas
         ĉe la rando de Prästo. Vi min komprenas? Via nomo glorkovrite flugos
         malproksimen tra la mondo, kiel la ŝipo, kiu devis eliri el Korsör, kaj en
         la urbo Roeskilde - ne forgesu la delegitaron!" diris la reĝo Hroar -
         tie vi parolos bone kaj saĝe, ho malgranda Tuk, kaj kiam oni poste iam
         portos vin en la tombon, vi dormos tiel trankvile,... - "Kvazaŭ mi kuŝus
         en Sörö!" diris Tuk kaj vekiĝis. Estis hela luma mateno. Li nenion povis
         rememori el sia sonĝo, sed tion li ankaŭ ne devis fari, ĉar oni ne devas
         scii, kio estos poste.
</p>
<p class="p">         Li elsaltis el la lito, tralegis sian lecionon kaj tuj ĝin sciis. Kaj la maljuna
         lavistino enŝovis la kapon tra la pordo kaj diris:
         "Koran dankon, bona infano, ke vi hieraŭ tiel helpis al mi. Dio donu
         al vi plenumon de via plej bona sonĝo!" 
</p>
<p class="p">         La malgranda Tuk tute ne sciis, kion li sonĝis, sed Dio tion sciis.</p>



<hr>
<div class="footer">
<a href="ombro.html">La ombro&nbsp;&gt;&gt;</a>
</div>
</body>
</html>
