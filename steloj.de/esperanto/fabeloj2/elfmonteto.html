<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Monteto de elfoj</title>
</head>
<body background="../bld/papero.jpg">
<div class="header">
<span class="header_left"><a href="avineto.html">&lt;&lt;&nbsp;Avineto</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Monteto de elfoj</h3>


<p class="first_p">        Rapide kaj lerte kuradis kelke da lacertoj en la fendoj de maljuna
         arbo; ili bone povis kompreni unu la alian, ĉar ili parolis lingvon de
         lacertoj.
 </p>
<p class="p">        "Ha, kia bruado kaj mastrumado estas tie an la malnova monteto, de
         elfoj!" diris unu el la lacertoj; "pro la bruo mi jam de du noktoj ne
         povis fermi okulon; tute tiel same, kiel se mi kuŝus kaj havus dentodoloron,
         ĉar tiam mi aukaŭ pe povas dormi!" 
 </p>
<p class="p">        "Io okazis!" diris la dua lacerto. "Ĝis la unua krio de koko ili nun
         tenas la monteton sur kvar ruĝaj stangoj, oni ĝin fundamente aerumas,
         kaj, kiel oni povas juĝi laŭ la sonado de la paŝoj, la elfknabinoj
         ekzerciĝas en novaj dancoj. Io tie okazis!" 
 </p>
<p class="p">        "Jes, mi parolis kun unu el miaj konataj lumbrikoj," rakontis la
         tria lacerto; "ĝi venis rekte el la monteto, kie ĝi tage kaj nokte fosis en
         la tero. Ĝi multe aŭdis; vidi la kompatinda besto ja ne povas, sed autaŭ
         si senti kaj aŭskulti ĝi povoscias. Ili atendas fremdulojn en la monteto
         de elfoj, eminentajn fremdulojn, sed kiun - tion la lumbriko ne volis
         diri, aŭ eble ĝi mem tion ne sciis. Al ĉiuj vaglumoj oni ordonis pretiĝi
         por torĉa procesio, kiel oni tion nomas, kaj la arĝento kaj oro, da kiaj
         la monteto havas tre multe, estas frotpurigata kaj elmetata sub la lumon
         de la luno." 
 </p>
<p class="p">        "Kiuj povas esti tiuj fremduloj?" diris ĉiuj lacertoj. "Kio povis okazi?
         Aŭskultu, kiel tie zumas! Aŭskultu, kiel tie bruas!" 
 </p>
<p class="p">        Subite la monteto de elfoj malfermiĝis, kaj nejuna elfknabino, kiu
         krom la nuda dorso estis tre konvene vestita, saltetante eliris. Tio estis
         la mastrumistino de la maljuna reĝo de elfoj, ŝi estis malproksima
         parencino de la familio kaj portis sukcenan koron sur la frunto. Vigle
         ŝi movadis siajn piedetojn, kaj kun lerta saltetado ŝi iris rekte malsupren,
         al la marĉo, al la nokta korvo.
 </p>
<p class="p">        "Oni invitas vin por hodiaŭ nokte en la monteton de elfoj!" ŝi
         diris; "sed ĉu vi ne volos antaŭe fari al ni grandan komplezon kaj
         afable preni sur vin la disportadon de la invitoj? Vi ankaŭ devas ion
         fari, ĉar vi mem ne havas apartan domon. Venos al ni kelke da tre
         eminentaj fremduloj, sorĉistoj, kiuj ludas grandan rolon, kaj tial la
         maljuna reĝo de elfoj volas dece sin montri." 
</p>
<p class="p">         "Kiun oni devas inviti?" demandis la nokta korvo.
</p>
<p class="p">         "Al la granda balo povas veni ĉiu, eĉ homoj, se ili nur parolas dum
         la dormado, aŭ se ili povas fari ion alian konforman al nia esenco. Sed
         por la ĉefa festeno ni devas observi plej severan elekton. Pri tio mi
         havis kun la reĝo de elfoj plenforman disputon, ĉar mi opinias, ke eĉ al
         fantomoj ni ne devas permesi la venon. Sur la unua loko devas esti
         invitata la mara vireto kun sia filino; mi konfesas, ke la venado sur
         sekan teron ne estas por ili granda plezuro, sed oni zorgos, ke ĉiu el
         ili ricevu malsekan ŝtonon por sidi aŭ eble eĉ ion pli bonan, kaj tial mi
         esperas, ke ĉi tiun fojon ili ne rifuzos. Ĉiujn maljunajn koboldojn de la
         unua vostoporta klaso, la akvofeojn kaj terkoboldojn, ni devas havi,
         ankaŭ la lupfantomon, la inferĉevalon kaj la preĝejajn spiritojn ni laŭ
         mia opinio ne devas lasi sen invito. Kvankam ili apartenas al la
         ekleziularo, kiu ne tute povas esti alkalkulata al nia kompanio, tio
         tamen estas ja ilia ofico, ili estas proksime parencaj al ni kaj ofte faras
         al ni vizitojn." 
 </p>
<p class="p">        "Bone!" diris la nokta korvo kaj ekflugis, por disporti la invitojn.
 </p>
<p class="p">        La elfknabino jam dancis sur la monteto de elfoj, ĉarme farante
         uzon de siaj ŝaloj, kiuj estis teksitaj el roso kaj lunlumo; tio estis danco,
         kiu por amantoj de tiaspecaj plezuroj tre bele aspektas. Meze en la
         monteto de elfoj la granda festosalono estis brilante ornamita, la planko
         estis lavita per lunlumo kaj la murojn oni ŝmiris per graso de sorĉistinoj,
         tiel ke de la brilo de la kandeloj ili lumis kiel folioj de tulipoj. En
         la kuirejo troviĝis abunda provizo da ranoj sur rostostango, limakaj
         konkoj kun farĉo el infanaj fingroj kaj salatoj el semoj de fungoj,
         malsekaj buŝoj de musoj kaj cikuto. Refreŝigan trinkaĵon prezentis la
         bieraĵo de la marĉa virino kaj briletanta salpetra vino el tombaj
         arkaĵoj. Ĉio atestis pri bonhaveco kaj bona gusto; rustiĝintaj najloj kaj
         vitro el preĝejaj fenestroj prezentis la frandaĵon de la deserto.
</p>
<p class="p">         La maljuna reĝo lasis poluri sian oran kronon per la polvo el pistita
         grifelo; tio estis tofa grifelo, kaj al la reĝo de elfoj estas tre malfacile
         havigi al si tofan grifelon. En la dormoĉambro oni pendigis kurtenojn
         kaj fiksis ilin per kornoj de limakoj. Estis sufiĉe granda zumado kaj
         bruado. 
 </p>
<p class="p">        "Nun oni devas ankoraŭ prifumi ĉi tie per ĉevalharoj kaj porkoharoj,
         tiam mi povos min konsoli, ke mi faris ĉion, kion mi devis fari!" diris
         la nejuna elfknabino.
 </p>
<p class="p">        "Kara, bona patro!" diris la plej malgranda el la filinoj de la reĝo,
         "ĉu mi povas fine sciiĝi, kiuj estas la eminentaj fremduloj?"
 </p>
<p class="p">        "Nu, nu!" respondis la reĝo, "en tia okazo mi devas tion diri! Du
         el miaj filinoj devas pretigi sin por edziniĝo. Du certe edziniĝos. La
         maljuna gnomo el Norvegujo, kiu loĝas en la malnova roko de Dovro
         kaj posedas multe da rokaj kasteloj kaj orminejon, kiu estas multe pli
         bona ol oni supozas, venos kun siaj du filoj, kiuj volas serĉi por si
         edzinojn. La maljuna gnomo estas en sia tuta esenco plej honesta norda
         maljunulo, gaja, simpla kaj senartifika. Mi konas lin de longa tempo,
         de la tempo de nia juneco, kiam ni trinkis unu kun la alia porfratiĝon.
         Li estis tiam ĉi tie ĉe ni, por preni sian edzinon. Ŝi nun
         plu ne vivas, ŝi estis filino de la rokreĝo de Möen. 
	 Ho, kiel mi sopiras al la norda
         maljuna gnomo! Liaj filoj, oni diras, estas iom malbonkondutaj,
         arogantaj knaboj, sed povas esti, ke oni estas maljustaj koncerne ilin,
         kaj kun la tempo ili jam solidiĝos. Nun montru al mi, ke vi komprenas
         instrui al ili bonajn manierojn." 
</p>
<p class="p">         "Kaj kiam ili venos?" demandis unu el la filinoj.
</p>
<p class="p">         "Tio dependas de la vento kaj vetero!" respondis la elfreĝo. "Kiel
         akurataj ili estas, tion pruvas ilia vojago, ili faras uzon de ŝipvetura
         okazo. Mi deziris, ke ili veturu tra Svedujo, sed la maljunulo ĝis nun
         ankoraŭ ne havas simpation por tiu lando. Li ne progresas kun la
         tempo, kaj tio al mi ne plaĉas." 
         Subite ensaltis du vaglumoj; unu kuris pli rapide ol la dua, kaj tial
         tiu unu venis antaŭe.
</p>
<p class="p">         "Ili venas! Ili venas!" ili ekkriis.
</p>
<p class="p">         "Donu al mi mian kronon kaj lasu min stari en la lunlumo!" diris
         la elfreĝo.
</p>
<p class="p">         La filinoj levis siajn ŝalojn kaj kliniĝis ĝis la tero.
</p>
<p class="p">         Jen staris la maljuna gnomo el Dovro kun krono el harditaj feroj kaj
         poluritaj abiaj konusoj sur la kapo; li havis sur si ursan pelton kaj
         akvobotojn, sed la filoj havis nudan kolon kaj skotan kostumon, ĉar ili
         estis sportistoj.
</p>
<p class="p">         "Ĉu tio estas monteto?" demandis la plej malgranda el la knaboj,
         montrante la monteton de elfoj. "Ĉe ni en Norvegujo ni nomas tion
         truo!" 
</p>
<p class="p">         "Knaboj!" diris la maljunulo; "truo direktiĝas internen, monteto
         direktiĝas supren! Ĉu vi ne havas okulojn en la kapo?" 
</p>
<p class="p">         La sola, kio laŭ ilia aserto mirigis ilin, estis tio, ke ili facile komprenis
         la lingvon.
</p>
<p class="p">         "Ne afektu tiel!" diris la maljunulo; "oni povus pensi, ke vi estas
         ankoraŭ malgrandaj buboj!" 
</p>
<p class="p">         Ili eniris en la monteton de elfoj, kie dume jam kolektiĝis la efektive
         bontona societo, tiel rapide, kvazaŭ ili estus alblovitaj, kaj por ĉiu estis
         farita ia aparta beleta kaj ĉarma aranĝo. La akvofeoj sidis ĉe tablo en
         tinoj kun akvo, ili diris, ke ili sentas sin tute kiel hejme. Ĉiuj severe
         observis la ĉetablan etiketon, krom la du malgrandaj nordaj gnomoj, kiuj
         metis la piedojn sur la tablon, ĉar ili opiniis, ke ĉio estas konvena por ili.
</p>
<p class="p">         "La piedojn for de la plado!" ordonis la maljuna gnomo, kaj efektive
         ili obeis, kvankam kun kelka hezitado. Sian ĉetablan sinjorinon ili tikladis
         per abiaj konusoj, kiujn ili havis ĉe si, kaj, por pli oportune sidi; ili
         demetis siajn botojn kaj donis ilin al la sinjorino, por ke ŝi ilin tenu.
         Tute alia estis la patro, la maljuna gnomo el Dovro. Li rakontis en plej
         interesa maniero pri la fieraj nordaj rokoj kaj pri la falakvoj, kiuj saŭmante
         falegas malsupren kun bruo simila al frapoj de tondro kaj sonoj
         de orgeno; li rakontis pri la salmo, kiu saltas eĉ kontraŭ la falantan akvon,
         kiam la akvofeino ludas sur ora harpo. Li rakontis pri la lumaj vintraj
         noktoj, kiam la tintiloj de la glitveturiloj tintadis kaj la knaboj kun
         brulantaj torĉoj kuradis sur la brilante pura glacio, kiu estis tiel travidebla,
         ke ili povis vidi, kiel la fiŝoj sub iliaj piedoj timiĝis. Jes, li povosciis
         rakonti tiel, ke la priskribatajn objektojn oni vidis antaŭ si kvazaŭ
         vivantajn. Oni aŭdis bone la krakadon de la mueliloj, la kantadon de la
         servistoj kaj servistinoj, kaj oni vidis iliajn kamparajn dancojn. Hura!
         subite la maljuna gnomo donis al la nejuna elfknabino laŭtan kison, tian
         kison, kian oni akceptas senkolere, kaj tamen ili tute ne estis en ia
         parenceco inter si.
</p>
<p class="p">         Nun la elfknabinoj devis danci, antaŭe simple, poste kun piedfrapado,
         kio efektive tre bone alaspektis al ili. Poste komenciĝis la artodanco, aŭ,
         kiel ili tion nomis, la "danceliĝado" . Ha, kiel ili povosciis etendi la
         piedojn! Oni ne povis distingi, kie estis komenco kaj kie estis fino, kio
         estis brakoj kaj kio estis kruroj, simile al neĝaj flokoj ĉio turniĝadis
         miksite, kaj poste ili svingiĝis ĉirkaŭe en tia maniero, ke al la inferĉevalo
         fariĝis nebone kaj ĝi devis forlasi la tablon.
</p>
<p class="p">         "Prrr!" diris la maljuna gnomo, "kiel bone ili administras siajn
         piedojn! Sed kion alian ili ankoraŭ povoscias krom danci, tordi la
         piedojn kaj fari turnoventon?" 
</p>
<p class="p">         "Pri tio vi mem tuj konvinkiĝos!" diris la elfreĝo, kaj li alvokis la
         plej junan el siaj filinoj. Ŝi estis tiel delikata kaj klara, kiel lunlumo, ŝi
         estis la plej delikata el ĉiuj fratinoj. Ŝi prenis en la buŝon blankan
         stangon kaj subite malaperis; en tio konsistis ŝia arto.
</p>
<p class="p">         Sed la maljuna gnomo diris, ke tian arton li ĉe sia edzino ne povus
         toleri, kaj li ankaŭ ne opinias, ke liaj filoj estus amantoj de io simila.
 </p>
<p class="p">        La dua povosciis iradi flanke de si mem, kvazaŭ ŝi havus ombron, kion,
         kiel oni scias, la elfoj ne havas.
</p>
<p class="p">         La tria estis tute de alia speca; ŝi lernis en la bierfarejo de la marĉa
         virino, kaj ŝi povosciis lardi alnajn tuberojn per lampiroj.
 </p>
<p class="p">        "Ŝi estos iam bona mastrino!" diris la maljuna gnomo; kaj, ĉar li ne
         volis tro multe trinki, li anstataŭ interfrapado de la glasoj faris porsanan
         signon per siaj okuloj.
 </p>
<p class="p">        Nun estis la vico de la kvara elfknabino; ŝi havis por ludi grandan oran
         harpon. Apenaŭ ŝi ekfrapis la unuan kordon, ĉiuj levis la maldekstran
         piedon, ĉar la gnomoj estas maldekstruloj; kaj kiam ŝi ekfrapis la duan
         kordon, ili ĉiuj devis fari, kion ŝi deziris.
</p>
<p class="p">         "Tio estas danĝera virino!" diris la maljuna gnomo; sed la du filoj
         eliris el la monteto, ĉar al ili fariĝis enue.
 </p>
<p class="p">        "Kaj kion povoscias la sekvanta filino?" demandis la maljuna gnomo.
</p>
<p class="p">         "Mi lernis ami la Norvegojn!" ŝi respondis, "kaj mi edziniĝos nur en
         tia okazo, se mi povos veni Norvegujon!" 
</p>
<p class="p">         Sed la plej malgranda el la filinoj flustris al la maljuna gnomo: "La
         kaŭzo estas tio, ke el unu nordlanda kanto ŝi sciiĝis, ke ĉe la pereo de
         da mondo la Norvegaj rokoj restos kiel monumentoj, kaj tial ŝi volas iri
         sur tiujn rokojn, ĉar la pereon ŝi tre timas" .
</p>
<p class="p">         "Ha, ha!" diris la maljuna gnomo, "tia estas la afero! Sed kion
         povoscias la sepa kaj lasta?" 
 </p>
<p class="p">        "Antaŭ la sepa iras la sesa!" diris la elfreĝo, ĉar li povosciis kalkuli;
         sed la sesa tre ne deziris aperi.
 </p>
<p class="p">        "Mi nur povoscias diri al la homoj la veron!" ŝi diris. "Pri mi zorgas
         neniu, kaj mi havas sufiĉe da laboro en la preparado de mia ĉemizo de
         mortitno." 
</p>
<p class="p">         Nun venis la sepa kaj lasta, kaj kion ŝi povosciis? Ŝi povosciis senfine
         rakonti fabelojn.
</p>
<p class="p">         "Jen estas ĉiuj miaj kvin fingroj!" diris la maljuna gnomo, "rakontu 
         al mi fabelon pri ĉiu el ili!" 
</p>
<p class="p">         La elfknabino prenis lin je manartiko, kaj li ridis tiel, ke la ventro al
         li skuiĝis, kaj kiam ŝi atingis la ringofingron, kiu, kvazaŭ sciante, ke
         estos fianĉino, ornamis sin per ora ringo, la maljuna gnomo ekkriis:
         "Tenu forte, kion vi havas, la mano apartenas al vi; mi mem volas havi
         vin kiel edzinon!" 
</p>
<p class="p">         La elfknabino respondis, ke ŝi antaŭe devas ankoraŭ rakonti la fabelon
         pri la ringofingro kaj pri la malgranda Petro-ludisto.
</p>
<p class="p">         "Tiujn fabelojn ni aŭskultos en vintro!" diris la maljuna gnomo,
         "ankaŭ pri la abio ni aŭskultos kaj pri la betulo kaj pri la donacoj de la
         arbaraj nimfoj kaj pri la sonanta frosto! Vi havos sufiĉe da okazoj por
         rakonti, ĉar tie en la nordo oni ankoraŭ tro malmulte praktikas tiun
         arton. Tiam ni sidos en la ŝtona domo, kie brulas la keno, kaj ni trinkos
         mielvinon el la oraj kornoj de la antikvaj nordlandaj reĝoj. La nikso
         donacis al mi kelke da ili. Kiam ni tiel sidos kune, venos vizite la doma
         spirito, li kantos al vi ĉiujn kantojn de la paŝtistinoj. Kia plezuro tio
         estos! La salmo saltos kontraŭ la falantan akvon kaj frapos sin kontraŭ
         la ŝtonajn murojn, sed ĝi tamen ne povos eniri! Estu certa, estas tre bone
         en la kara malnova Norvegujo! Sed kie estas la junuloj?" 
 </p>
<p class="p">        Kie estis la junuloj? Ili kuradis sur la kampo kaj estingis la vaglumojn,
         kiuj bonkore plenumis la peton pri aranĝo de torĉa procesio.
 </p>
<p class="p">        "Ĉu estas konvene vagadi?" diris al ili la maljuna gnomo post ilia
         reveno. "Mi nun elektis por vi patrinon, nun vi povas elserĉi al vi fratinon
         de via patrino." 
 </p>
<p class="p">        Sed la junuloj diris, ke ili havas deziron fari parolojn kaj trinki 
         porfratiĝon, sed ne havas eĉ la plej malgrandan deziron edziĝi. Kaj efektive
         ili faris parolojn, trinkis porfratiĝon, eltrinkante ĝis la fundo, por montri
         sian arton de trinkado, poste ili demetis siajn surtutojn kaj senceremonie
         kuŝiĝis sur la tablo, por dormi. Sed la maljuna gnomo dancis kun sia
         juna fianĉino en la ĉambro kaj interŝanĝis kun ŝi botojn, ĉar tio estas
         pli bontona, ol interŝanĝo de ringoj.
</p>
<p class="p">         "Nun krias la koko!" diris la nejuna elfknabino, kiu estis la ĉefa
         mastrumistino. "Nun ni devas fermi la fenestrajn kovrilojn, por ke la
         suno ne enlumu bruligante!" 
</p>
<p class="p">         Kaj tiam la monteto fermiĝis.
</p>
<p class="p">         Sed ekstere la lacertoj kuradis supren kaj malsupren en la krevinta
         arbo, kaj unu diris al alia: "Ho, kiel plaĉas al mi la nordlanda maljuna
         gnomo!" 
</p>
<p class="p">         "Al mi pli plaĉas la junuloj!" diris la lumbriko, sed la kompatinda
         mizera besto ne povis ja vidi!</p>


<hr>
<div class="footer">
<a href="sxuoj.html">Ruĝaj ŝuoj&nbsp;&gt;&gt;</a>
</div>
</body>
</html>
