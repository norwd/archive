<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Gefianĉoj</title>
</head>
<body background="../bld/papero.jpg">
<div class="header">
<span class="header_left"><a href="najtingalo.html">&lt;&lt;&nbsp;La najtingalo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Gefianĉoj</h3>


<p class="first_p">         Turbo kaj pilko kuŝis inter aliaj ludiloj kune en unu tirkesto, kaj la
         turbo diris al la pilko: "Ĉu ni ne fariĝu gefianĉoj, ĉar ni kuŝas ja unu
         apud la alia en unu tirkesto?" Sed la pilko, kiu estis farita el marokena
         ledo kaj havis pri si tiel same altan opinion kiel delikata fraŭlino, ne
         volis doni eĉ respondon al io simila.
</p>
<p class="p">         En la sekvanta tago la posedanto de la ludiloj, malgranda knabo, venis
         kaj kolorigis la turbon sur la supraĵo ruĝe kaj orkolore kaj enbatis en la
         mezon latunan najlon. Tio aspektis tre bele, precipe kiam la turbo
         turniĝis.
</p>
<p class="p">         "Rigardu min!" li diris al la pilko. "Kion vi nun diros? Ĉu ni nun
         ne fariĝu gefianĉoj? Ni konvenas tre bone unu por la alia, vi saltas kaj
         mi dancas. Neniam aliaj povas fariĝi pli feliĉaj, ol ni ambaŭ!" 
</p>
<p class="p">         "Tiel, vi efektive tiel pensas?" respondis la pilko; "vi certe ne scias,
         ke mia patro kaj mia patrino estis marokenaj pantofloj kaj ke mi havas
         korkon en la ventro." 
</p>
<p class="p">         "Jes, sed mi estas el mahagona ligno!" diris la turbo, "kaj la urbestro
         mem min tornis, li posedas propran tornostablon, kaj tio kaŭzis al li
         multe da plezuro." 
</p>
<p class="p">         "Ĉu mi povas tion fidi?" demandis la pilko.
</p>
<p class="p">         "Neniam mi ricevu frapon de vipo, se mi mensogas!" asertis la turbo.
</p>
<p class="p">         "Vi bone parolas por vi," diris la
         pilko;  "mi tamen ne povas konsenti.
         Mi estas jam kvazaŭ fianĉigita kun unu hirundo. Ĉiufoje, kiam mi
         leviĝas en la aeron, ĝi elŝovas la kapon el sia nesto kaj demandas:
        ‚Ĉu vi volas? Ĉu vi volas?’ Interne mi jam diris jes, kaj tio sekve estas
         kiel duonfianĉiĝo. Sed mi promesas al vi, ke mi neniam vin forgesos!" 
</p>
<p class="p">         "Tio multe utilos al mi!" opiniis la turbo, kaj poste ili plu ne parolis
         unu kun la alia.
</p>
<p class="p">         En la sekvanta tago oni elprenis la pilkon. La turbo vidis, kiel ĝi
         simile al birdo flugis alte en la aeron, ĝis ĝi fine tute malaperis for de la
         okuloj. Ĝi ĉiufojo venadis returne, sed apenaŭ ĝi ektuŝis la teron, ĝi
         faradis ĉiam novan salton, ĉu pro sopiro, ĉu pro tio, ke ĝi havis korkon
         en la ventro. Sed la naŭan fojon la pilko tute malaperis kaj plu ne
         revenis. La knabo serĉis kaj serĉis, sed ĝi estis kaj restis for.
</p>
<p class="p">         "Mi scias, kie ĝi estas!" ĝemis la turbo, "ĝi estas en la nesto de la
         hirundo, kaj ĝi nun interedziĝis kun la hirundo." 
</p>
<p class="p">         Ju pli la turbo meditis pri tio, des pli ĝi sentis sin kortirata al la
         pilko. Ĝuste pro tio, ke ĝi ne povis ĝin ricevi, ĝia amo ĉiam pli kreskis.
         Plej stranga ŝajnis al ĝi tio, ke la pilko preferis alian. La turbo turnadis
         sin senĉese ĉirkaŭ si mem kaj zumadis, sed konstante ĝi ĉe tio pensadis
         pri la pilko, kiu en ĝiaj pensoj fariĝadis ĉiam pli kaj pli bela. Pasis kelke
         da jaroj, kaj tio fariĝis malnova amo.
</p>
<p class="p">         La turbo nun ne estis plu juna. Sed jen unu tagon oni ĉiuflanke ĝin
         orkolorigis; neniam ankoraŭ ĝi aspektis tiel belege! Ĝi estis nun vera
         ora turbo kaj saltadis tiel, ke oni aŭdis nur zumadon. Jes, tiel estis bone!
         Sed subite ĝi eksaltis tro alte kaj... ĝi malaperis.
</p>
<p class="p">         Oni serĉis kaj serĉis, eĉ malsupre en la kelo, sed oni ne povis ĝin trovi.
         Kie ĝi estis?
</p>
<p class="p">         Ĝi saltis en barelon de balaaĵoj, en kiu kuŝis diversaj forĵetaĵoj:
         trunketoj de brasiko, balaaĵo, ankaŭ musko kaj rubo, kiuj defalis de la
         tegmento.
</p>
<p class="p">         "Bela loko por mi! Ĉi tie mia oraĵo baldaŭ malaperos. Kun kia
         kanajlaro mi devas nun esti en kompanio!" Kaj ĝi ĵetis flankrigardon
         al trunketo de brasiko, kiu kuŝis tre proksime de ĝi, kaj al stranga ronda
         objekto, kiu aspektis preskaŭ kiel maljuna pomo: Sed tio ne estis pomo,
         tio estis malnova pilko, kiu dum multe da jaroj estis kuŝinta supre en la
         defluilo de la tegmento kaj duone dissolviĝis de la trapenetrinta akvo.
</p>
<p class="p">         "Dankon al Dio, jen fine venas iu el nia sfero, kun kiu oni povas
         paroli!" diris la pilko kaj atente rigardis la oritan turbon. "En efektiveco
         mi estas el marokena ledo, kudrita de la manoj de delikata junulino,
         kaj mi havas korkon en la korpo, sed tion neniu nun povus rimarki sur
         mi. Mi estis edziniĝonta kun hirundo, sed bedaŭrinde mi falis en la
         tegmentan defluilon, kie mi kuŝis dum kvin jaroj kaj moliĝis de la akvo!
         Vere, tio estas longa tempo por juna fraŭlino!" 
</p>
<p class="p">         Sed la turbo diris nenion, ĝi pensis pri sia malnova fianĉino, kaj ju
         pli ĝi aŭskultis, des pli klare fariĝis al ĝi, ke tio estas ĝuste la fianĉino
         mem.
</p>
<p class="p">         Jen venis la servistino kaj volis renversi la barelon. "Hura!" ŝi ekkriis,
         "jen estas la ora turbo!" 
</p>
<p class="p">         La turbo venis denove en la domon kaj estis alte honorata, sed pri la
         pilko oni nenion plu aŭdis. Pri sia malnova amo la turbo neniam plu
         parolis. La amo pasas, se la amatino dum kvin jaroj kuŝis en tegmenta
         defluilo kaj moliĝis, oni neniam plu ŝin rekonas, se oni ŝin renkontas en
         barelo de balaaĵo.</p>


<hr>
<div class="footer">
<a href="anasido.html">Malbela anasido&nbsp;&gt;&gt;</a>
</div>
</body>
</html>
