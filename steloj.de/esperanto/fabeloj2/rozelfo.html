<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Elfo de la rozo</title>
</head>
<body background="../bld/papero.jpg">
<div class="header">
<span class="header_left"><a href="dormodio.html">&lt;&lt;&nbsp;Dio de dormo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Elfo de la rozo</h3>

<p class="first_p">         Meze on unu ĝardeno kreskis rozarbetaĵo, kiu estis tute plena de
         rozoj. En unu el ili, la plej bela el ĉiuj, loĝis elfo; li estis tiel
         neimageble malgranda; ke nenia homa okulo povis lin rimarki. Malantaŭ
         ĉiu folio de la rozo li havis dormoĉambron. Li estis tiel bone formita kaj
         bela, kiel nur povas esti infano, kaj de la ŝultroj ĝis la piedoj li havis
         flugilojn. Ho, kia bonodoro plenigis liajn ĉambrojn, kaj kiel klaraj kaj
         belaj estis iliaj muroj! Ili estis ja la palruĝaj, delikataj folioj de rozo.
         Dum la tuta tago li sin amuzadis en la varma sunlumo, flugadis de floro
         al floro, dancadis sur la flugiloj de fluganta papilio kaj mezuradis, kiom
         da paŝoj li devus fari, por trairi ĉiujn vojojn kaj vojetojn; kiuj troviĝas
         sur unu sola folio de tilio. Tio, kion ni en folio nomas vejnoj, li
         rigardadis kiel vojojn kaj vojetojn. Ili eĉ estis por li vojoj nemezureblaj,
         ĉar antaŭ ol li atingis sian celon, la suno subiris. Li komencis sian
         migradon tro malfrue.
</p>
<p class="p">         Fariĝis malvarme, falis la roso kaj leviĝis vento. Nun estis plej bone
         reveni hejmen. Li rapidis, kiel li nur povis, sed la rozo fermiĝis, li ne
         povis eniri, - eĉ unu rozo ne staris malfermite. La kompatinda
         malgranda elfo eksentis plej grandan teruron. Neniam antaŭe li pasigis
         nokton ekstere, li ĉiam en la nokto dolĉe dormadis en la varmaj folioj de
         la rozo. Ho, tio devis fariĝi lia morto!
</p>
<p class="p">         En la alia fino de la ĝardeno staris, kiel li sciis, laŭbo el belaj
         arbetaĵoj de kaprifolioj. La floraĵoj estis similaj al grandaj pentritaj
         kornoj; en unu el ili li volis enŝoviĝi kaj dormi ĝis la mateno.
</p>
<p class="p">         Li flugis tien. Ts! tie estis du homoj; juna bela viro kaj ĉarme bela
         junulino sidis tie unu apud la alia kaj deziris, ke ili por ĉiam povu resti
         tiel kune. Ili tre amis sin reciproke, ankoraŭ pli multe ol la plej bona
         infano povas ami siajn gepatrojn.
</p>
<p class="p">         "Kaj tamen ni devas disiĝi!" diris la juna viro; "via frato ne havas
         simpation al ni, tial li sendas min kun komisio tiel malproksimen trans
         montojn kaj marojn! Adiaŭ, mia dolĉa fianĉino; ĉar mia vi estas kaj restos!" 
</p>
<p class="p">         Ili kisis sin reciproke, kaj la juna knabino ploris kaj donis al li rozon.
         Sed antaŭ ol ŝi transdonis ĝin al li, ŝi metis sur ĝin kison, tiel fortan kaj
         koran, ke la floro malfermiĝis. Tiam la malgranda elfo enflugis en ĝin
         kaj apogis sian kapeton al la delikataj bonodoraj muretoj. Nerimarkite li
         tiamaniere estis atestanto de la amoplena disiĝo kaj sentis, ke la rozo
         estis metita sur la bruston de la juna viro. Ho, kiel forte batis en ĝi la
         koro! La malgranda elfo tute ne povis ekdormi; tiel forta estis la frapado.
</p>
<p class="p">         Tamen ne longe la rozo ripozis sur lia brusto; la juna viro ĝin elprenis,
         kaj, irante sola tra la malluma arbaro, li kisadis la floron, kaj li faradis
         tion tiel ofte kaj tiel forte, ke la malgranda elfo estis en danĝero esti
         dispremita. Tra la folio li povis tion senti, kiel brulas la lipoj de la viro,
         kaj la rozo mem malfermiĝis, kiel ĉe la plej forta tagmeza suno.
</p>
<p class="p">         Sed jen venis alia viro, malserena kaj kolera. Tio estis la malbona
         frato de la bela knabino. Li eltiris tranĉilon, akran kaj longan, kaj dum
         tiu kisadis la rozon, la malhona viro pikmortigis lin, detranĉis al li la
         kapon kaj enterigis ĝin kune kun la korpo en la molan teron sub la tilio.
</p>
<p class="p">         "Nun li malaperis kaj estos forgesita," pensis la malbona frato;
         "neniam li revenos. Li estis faronta malproksiman vojaĝon, trans
         montojn kaj marojn, tiel li povis facile perdi la vivon, kaj tiel okazis al
         li. Li ne revenos, kaj mia fratino neniam min demandos pri li!" 
</p>
<p class="p">         Poste li kunkunŝovelis per la piedo velkintajn foliojn sur la disfositan
         teron, kaj en la malluma nokto li iris returne hejmen. Sed li iris ne sola,
         kiel li pensis: la malgranda elfo lin akompanis. Li sidis en sekiĝinta,
         ruliĝinta folio de tilio, kiu dum la superŝutado de la tombo
         falis al la
         malbona viro sur la harojn. Ĉar tiu viro metis sur la harojn sian ĉapelon,
         tial sub ĝi fariĝis tiel mallume, ke la elfo de timo kaj de kolero pri la
         malbona ago forte tremis.
</p>
<p class="p">         Ne pli frue ol matene la malbona viro venis hejmen. Li deprenis la
         ĉapelon kaj eniris en la dormoĉambron de sia fratino. Tie kuŝis la bela,
         floranta knabino kaj sonĝis pri tiu, kiun ŝi tiel amis kaj pri kiu ŝi
         pensis, ke li nun vojaĝas tra montaroj kaj arbaroj. La malbona frato
         kliniĝis super ŝin kaj ridis malice, kiel nur diablo povas ridi. Tiam la
         velkinta folio el liaj haroj falis sur la litkovrilon, li tamen tion ne
         rimarkis kaj iris, por ke li mem iom dormu ankoraŭ en la matena horo.
         Sed la elfo elliberiĝis el la velkinta folio, enŝoviĝis en la orelon de la
         dormanta knabino kaj rakontis al ŝi, kiel en sonĝo, la teruran
         krimmortigon, priskribis al ŝi la lokon, kie la frato lin mortigis kaj
         enterigis lian kadavron, rakontis al ŝi pri la apude staranta floranta tilio
         kaj diris plue: "por ke vi ne pensu, ke tio, kion mi rakontis al vi, estas
         sonĝo, vi trovos sur via lito velkintan folion!" Kaj ŝi efektive ĝin trovis,
         kiam ŝi vekiĝis.
</p>
<p class="p">         Ho, kiel maldolĉajn larmojn ŝi ploris, kaj tamen ŝi al neniu povis
         konfidi sian malĝojon. La fenestro dum la tuta tago estis nefermita, tiel
         ke la malgranda elfo facile povus elflugi en la ĝardenon, al la rozoj kaj
         al ĉiaj aliaj floroj; sed lia koro ne permesis al li forlasi la afliktitinon. En
         la unua fenestro staris florbastono kun rozoj; en unu el ili li sidiĝis, kaj
         de tie li observadis la kompatindan knabinon. Ŝia frato de tempo al
         tempo venadis al ŝi en la ĉambron; li estis jen vigla, jen malbonhumora,
         sed ŝi ne kuraĝis diri eĉ unu vorton pri la malĝojo de sia koro.
</p>
<p class="p">         Kiam fariĝis nokto, ŝi elŝteliĝis el la domo, elserĉis en la arbaro la
         lokon, kie staris la tilio, forigis la foliojn de sur la tero, fosis kaj trovis
         tuj la mortigiton. Ŝi ploris maldolĉe kaj petis Dion, ke Li ankaŭ ŝin
         baldaŭ prenu al si.
</p>
<p class="p">         Ŝi tre dezirus preni kun si la kadavron hejmen; sed tio ne estis farebla.
         Tial ŝi prenis almenaŭ la palan kapon kun la fermitaj okuloj, kisis la
         malvarman buŝon kaj elskuis la teron el la belaj haroj. "Ĉi tio restos
         mia!" ŝi diris; kaj metinte sur la senvivan korpon denove teron kaj
         foliojn, ŝi prenis la kapon kaj malgrandan branĉon de jasmena arbetaĵo,
         kiu kreskis en la arbaro tie, kie li estis mortigita, kun si hejmen.
         Reveninte en sian ĉambron, ŝi prenis la plej grandan florpoton, kiun ŝi
         povis trovi; en ĝin ŝi metis la kapon de la mortinto, kovris ĝin per tero
         kaj poste plantis en la poto la branĉon de la jasmeno.
</p>
<p class="p">         "Adiaŭ! Adiaŭ!" flustris la malgranda elfo. Li ne povis plu elporti la
         vidon de tiu malĝojo, kaj tial li elflugis en la ĝardenon al sia rozo. Sed ĉi
         tiu senfloriĝis; sur la verda rozofrukto pendis ankoraŭ nur kelke da
         paliĝintaj folioj.
</p>
<p class="p">         "Ha, kiel rapide forpasas ĉio bela kaj bona!" ĝemis la elfo. Fine li
         denove trovis rozon, kiun li elektis kiel sian domon kaj inter kies delikataj
         bonodoraj folioj li de nun loĝis.
</p>
<p class="p">         Ĉiun matenon li flugis al la fenestro de la kompatinda knabino, kaj ĉi
         tiu ĉiam staris ĉe la florpoto kaj ploris. Ŝiaj maldolĉaj larmoj faladis sur
         la branĉon de jasmeno, kaj ju pli pala ŝi fariĝis, des pli freŝa kaj pli
         verda fariĝis ŝia branĉo. Unu trunkido post la alia elkreskis, malgrandaj
         blankaj burĝonoj disvolviĝis en florojn, kaj ŝi kovradis ilin per kisoj. La
         malbona frato insultadis kaj demandadis, ĉu ŝi freneziĝis. Li ne povis
         tion elporti nek kompreni, kial ŝi ĉiam ploras super la florpoto. Li ja ne
         sciis, kiuj okuloj tie malaperis kaj kiuj ruĝaj lipoj tie fariĝis tero. Ŝi
         klinis sian kapon super la florpoton, kaj la malgranda elfo el la rozo trovis
         ŝin tiel dormetanta. Tiam li eniris en ŝian orelon, rakontis al ŝi pri la
         vespero en la laŭbo, pri la bonodoro de la rozo kaj pri la amo de elfoj. Ŝi
         sonĝis tiel dolĉe, kaj dum ŝi sonĝis, malaperis ŝia vivo. Kvieta morto ŝin
         trafis, ŝi estis en la ĉielo ĉe li, kiun ŝi amis.
</p>
<p class="p">         Kaj la jasmenaj floroj malfermis siajn grandajn blankajn kloŝojn; ili
         havis mirinde dolĉan bonodoron; aliamaniere priplori la mortintinon ili
         ne povis.
</p>
<p class="p">         Sed al la malbona frato plaĉis la bela floranta arbetaĵo, li prenis ĝin al
         si kiel heredaĵon kaj starigis ĝin en sia dormoĉambro tute apud sia lito,
         ĉar ĝi havis bonan aspekton kaj ĝia odoro estis dolĉa kaj agrabla. La
         malgranda elfo el la rozo sekvis ĝin kaj flugis el unu floro al alia. En ĉiu
         el ili loĝis ja malgranda animo, kaj al ĉi tiu li rakontis pri la mortigita
         juna viro, kies kapo nun estas tero sub tero, rakontis pri la malbona frato
         kaj pri la kompatinda fratino.
</p>
<p class="p">         "Ni tion scias, ni tion scias!" diris ĉiu floranimo, "ni tion scias, Ĉu ni
         ne elkreskis el la okuloj kaj el la lipoj de la mortigito?" Kaj ili mistere
         balancis la kapon.
</p>
<p class="p">         La elfo ne povis kompreni ilian ŝajnan trankvilecon kaj elflugis al la
         abeloj, kiuj kolektadis mielon; li rakontis al ili la historion pri la malbona
         frato, kaj la abeloj raportis tion al sia reĝino, kiu ordonis, ke ili ĉiuj en
         la sekvanta mateno mortigu la mortiginton.
</p>
<p class="p">         Sed en la antaŭiranta nokto - tio estis la unua nokto post la morto de
         la fratino, - kiam la frato dormis en sia lito, tute apud la odoranta
         jasmena arbetaĵo, ĉiu florkaliko malfermiĝis. Nevideble, sed kun venenaj
         pikiloj, leviĝis la floranimoj, sidiĝis antaŭe ĉe lia orelo kaj rakontis al li
         malbonajn sonĝojn, kaj poste ili flugis trans liajn lipojn kaj enpuŝis siajn
         venenajn pikilojn en lian langon. "Nun ni venĝis la mortinton!" ili diris
         kaj iris returne en la blankajn kloŝojn de la jasmeno.
</p>
<p class="p">         Kiam fariĝis mateno kaj oni malfermis la fenestron de la dormoĉambro,
         la elfo kun la abelreĝino kaj kun la tuta abelsvarmo brue enflugis, por
         lin mortigi.
</p>
<p class="p">         Sed li estis jam senviva. Ĉirkaŭ lia lito staris homoj, kiuj diris: "La
         odoro de la jasmeno lin mortigis!" 
</p>
<p class="p">         Nun la elfo komprenis la venĝon de la floroj kaj rakontis tion al la
         abelreĝino, kaj ŝi zumis kun sia tuta svarmo ĉirkaŭ la florpoto. Oni ne
         povis forpeli la abelojn. Tiam unu homo forprenis la florpoton, sed unu
         el la abeloj pikis lin en la mano, tiel ke li elfaligis la florpoton, kaj ĉi
         tiu rompiĝis.
</p>
<p class="p">         Tiam oni ekvidis la palan kapon de mortinto kaj komprenis, ke la
         mortinto en la lito estis krimmortiginto.
</p>
<p class="p">         La abelreĝino zumis en la aero kaj kantis pri la venĝo de la floroj kaj
         pri la elfo de la rozo kaj pri tio, ke eĉ malantaŭ la plej malgranda folio
         loĝas iu, kiu povas rakonti kaj venĝi malbonagon.</p>
 

<hr>
<div class="footer">
<a href="pasxtisto.html">Paŝtisto de porkoj&nbsp;&gt;&gt;</a>
</div>
</body>
</html>
