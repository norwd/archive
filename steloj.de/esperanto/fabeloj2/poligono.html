<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Poligono</title>
</head>
<body background="../bld/papero.jpg">
<div class="header">
<span class="header_left"><a href="pasxtisto.html">&lt;&lt;&nbsp;Paŝtisto de porkoj</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Poligono</h3>

<p class="first_p">         Se post fulmotondro oni preteriras poligonan kampon, oni ofte rimarkas,
         ke ĝi aspektas nigre kaj kvazaŭ bruligite. Oni havas la impreson, kvazaŭ
         flamo de fajro transiris la kampon, kaj la kamparano tiam diras: "Tion
         la poligono ricevis de la fulmo!" Sed kial ĝi tion ricevis? Mi rakontos,
         kion diris al mi la pasero, kaj al la pasero tion rakontis maljuna saliko,
         kiu staris apud poligona kampo kaj ankoraŭ tie staras. Tio estas tre
         respektinda alta saliko, sed tuberplena kaj maljuna, en la mezo ĝi estas
         disfendita, kaj el la kavaĵo elkreskas herbo kaj rubuso. La arbo estas
         klinita antaŭen, kaj la branĉoj pendas malsupren al la tero, kvazaŭ ili
         estus verdaj longaj haroj.
</p>
<p class="p">         Sur ĉiuj kampoj ĉirkaŭe kreskis greno, sekalo, hordeo kaj aveno. Ho,
         la ĉarma aveno! Kiam ĝi estas matura, ĝi aspektas kiel tuta amaso da
         malgrandaj flavaj kanarioj sur unu branĉo. La greno promesis riĉan kaj
         benitan rikolton, kaj ju pli peza ĝi estis, des pli profunde ĝi kliniĝis en
         pia humileco.
</p>
<p class="p">         Sed tie estis ankaŭ kampo kun poligono, kaj ĝi kuŝis ĝuste kontraŭ la
         maljuna saliko. La poligono ne havis intencon klini sin kiel la alia greno;
         ĝi tenis la kapon alte kaj staris fiere kaj rigide.
</p>
<p class="p">         "Mi estas tiel same riĉa kiel la spikoj," ĝi diris, "kaj krom tio mi
         estas multe pli bela. Miaj floraĵoj laŭ sia beleco estas egalaj al la floraĵoj
         de la pomarboj. Estas plezuro rigardi min kaj la miajn. Ĉu vi konas iun, 
         kiu aspektas pli bele ol ni, vi maljuna saliko?" 
</p>
<p class="p">         Kaj la saliko balancis la kapon, kvazaŭ ĝi volus
         diri:  "Certe mi
         konas!" Sed la poligono plenblovis sin de malhumileco
         kaj diris:  "La
         malsaĝa arbo, ĝi estas tiel maljuna, ke al ĝi en la ventro kreskas jam
         herbo!" 
</p>
<p class="p">         Subite amasiĝis teruraj fulmotondraj nuboj. Ĉiuj kampaj floroj kunmetis
         siajn foliojn aŭ klinis siajn delikatajn kapojn, kiam la fulmotondro kuris
         super ili. Nur la poligono fanfaronis per sia fiereco.
</p>
<p class="p">         "Klinu vian kapon kiel ni!" diris la floroj,
</p>
<p class="p">         "Tion mi tute ne bezonas!" respondis la poligono.
</p>
<p class="p">         "Klinu vian kapon kiel ni!" kriis la greno! "jen alflugas la anĝelo
         de fulmotondro! Li havas flugilojn, kiuj estas longaj de la nuboj ĝis la
         tero. Li disbatos vin, antaŭ ol vi havos la tempon petegi lin pri indulgo!" 
</p>
<p class="p">         "Mi tamen ne volas min klini!" diris la poligono.
</p>
<p class="p">         "Fermu viajn floraĵojn kaj klinu viajn foliojn!" admonis ankaŭ la
         maljuna saliko. "Ne rigardu en la fulmon, kiam la nubo diskrevos! Eĉ
         al la homoj tio ne estas permesata, ĉar tra la fulmo oni povas enrigardi
         en la ĉielon de Dio, sed tiu vido blindigus eĉ la homojn. Kio do fariĝus
         des pli al ni, al la kreskaĵoj de la tero, se ni tion permesus al ni, kiuj
         estas ja multe malpli gravaj!" 
</p>
<p class="p">         "Multe malpli gravaj?" respondis la poligono. "Nu, mi do ĝuste volas
         enrigardi en la ĉielon de Dio!" Kaj ĝi efektive tion faris en sia
         malhumileco kaj fiereco. Aspektis tiel, kvazaŭ la tuta mondo staras en
         flamoj, tiel forte fulmis.
</p>
<p class="p">         Kiam la fulmotondro pasis, la floroj kaj la greno staris en la trankvila,
         pura aero refreŝigitaj de la pluvo, sed la poligono estis karbonigre
         brulkolorita de la fulmo; ĝi estis nun senviva, senvalora kreskaĵo sur la
         kampo.
</p>
<p class="p">         La maljuna saliko movis siajn branĉojn en la vento, kaj grandaj gutoj
         da akvo falis de ĝiaj verdaj folioj, kvazaŭ la arbo plorus; kaj la paseroj
         demandis: "Kial vi ploras? ĉi tie estas ja mirinde freŝige! vidu, kiel la
         suno lumas, vidu, kiel la nuboj rapide kuras! ĉu vi povas senti la odoron
         de la floroj kaj de la arbetoj? kial vi tiel ploras, vi maljuna saliko?" 
</p>
<p class="p">         Kaj la saliko rakontis pri la fiereco, pri la malhumileco kaj pri la puno
         de la poligono. La puno ĉiam sekvas. Mi, kiu rakontas la historion, aŭdis
         ĝin de la paseroj; ili rakontis ĝin al mi unu vesperon, kiam mi petis ilin
         pri fabelo.</p>


<hr>
<div class="footer">
<a href="angxelo.html">Anĝelo&nbsp;&gt;&gt;</a>
</div>
</body>
</html>
