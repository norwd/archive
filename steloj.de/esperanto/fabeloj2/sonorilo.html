<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Sonorilo</title>
</head>
<body background="../bld/papero.jpg">
<div class="header">
<span class="header_left"><a href="flikilo.html">&lt;&lt;&nbsp;Flikilo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
 <h3 class="head">Sonorilo</h3>


<p class="first_p">         En la malvastaj stratoj de la granda urbo, kiam la suno subiris kaj la
         nuboj supre inter la kamentuboj lumis orkolore, jen tiu jen alia aŭdis
         ian strangan tonon, similan al sono de preĝeja sonorilo, sed pro la bruo
         de la veturiloj kaj de la movado oni povis distingi ĝin nur dum mallonga
         momento. "Nun sonas la vespera sonorilo!" oni diradis, "nun la suno
         subiras!" 
</p>
<p class="p">         Ekstere de la urbo, kie la domoj kun siaj ĝardenoj kaj malgrandaj
         pecoj da kampo staris pli maldense, la promenantoj vidis la vesperan
         ĉielon ankoraŭ pli bele kaj aŭdis la sonadon de la sonorilo ankoraŭ pli
         forte. Oni havis la impreson, kvazaŭ la tono sonas el ia preĝejo profunde
         interne en la silenta bonodora arbaro, kaj la homoj rigardis en tiu
         direkto, kaj ilia animstato fariĝis solena.
</p>
<p class="p">         Tiel daŭris multe da tempo. Unu diris al la alia: "Ĉu tie en la arbaro
         troviĝas preĝejo? La sonorilo havas ja mirindan, belegan sonon; ĉu ni ne
         eliru kaj rigardu ĝin pli proksime?" Kaj la riĉuloj veturis, kaj la malriĉuloj
         iris, sed la vojo ŝajnis al ili rimarkinde longa, kaj kiam ili atingis
         grupon da salikoj, kiuj kreskis ĉe la rando de la arbaro, ili sidiĝis,
         rigardis supren al la longaj branĉoj kaj opiniis, ke ili nun ripozas en la
         plej vera verdejo de la arbaro. La sukeraĵisto venis el la urbo kaj starigis
         sian tendon, kaj poste venis ankoraŭ unu sukeraĵisto kaj pendigis kiel
         insignon super sia tendo sonorilon, kiu, ŝirme kontraŭ la pluvo, estis
         gudrita kaj ne havis frapilon. Kiam la homoj iris returne hejmen; ili
         opiniis, ke estis tre romantike. Tri personoj asertis, ke ili penetris ĝis la
         fino de la arbaro kaj ĉiam aŭdis la mirindan sonadon de sonorilo, sed ili
         havis la impreson, kvazaŭ ĝi venas el la urbo. Unu el ili verkis longan
         versaĵon kaj diris, ke la sonorilo sonas kiel la voĉo de patrino en la orelo
         de ŝia amata kaj saĝa infano, ke nenia melodio estas pli bela ol la sonado
         de la sonorilo.
 </p>
<p class="p">        Ankaŭ la reĝo de la lando atentiĝis pri tio, kaj li promesis, ke al tiu,
         kiu povos klarigi, de kie venas la sonado, li donos la titolon de 
         "mondsonorilulo" , eĉ en tia okazo, se montriĝus, ke la sonado
         venas ne de sonorilo.
</p>
<p class="p">         La promeso de tiel franda titolo logis nun multajn en la arbaron, sed
         troviĝis nur unu, kiu revenis kun ia speco de klarigo. Li diris, ke neniu
         ĝis nun penetris sufiĉe profunden, eĉ li mem ankaŭ ne, li tamen asertis,
         ke la sonado venas de eksterordinare granda strigo en kavo de arbo; ke
         tio estas saĝega strigo, kiu senĉese frapas per sia kapo la arbon, sed ĉu
         la sonado venas el ĝia kapon ĉu el la kavita trunko, tion li ankoraŭ ne
         povas konstati kun plena certeco; kaj pro tiu klarigo li ricevis la titolon
         de mondsonorilulo, kaj li verkadis ĉiujare malgrandan traktaton pri la
         strigo. Sed malgraŭ tio oni ne sciis pli ol antaŭe.
 </p>
<p class="p">        Estis konfirmado; la pastro parolis bele kaj kore; la konfirmatoj estis
         emociitaj. Tio estis ja grava tago por ili, el infanoj ili subite fariĝis
         plenkreskaj homoj, la infana animo nun kvazaŭ devis transflugi en pli
         prudentan personon. Estis plej ĉarma suna lumo, la konfirmitoj faris
         ekskurson ekster la urbon, kaj el la arbaro sonis mirinde forte la granda
         nekonata sonorilo. Ili tuj eksentis deziron serĉi ĝin, kaj nur tri ne aliĝis.
         Unu knabino devis rapidi hejmen; por surprovi sian belan veston, ĉar
         ĝuste la vesto kaj la balo estis la kaŭzo de tio, ke ŝi jam nun estis konfirmita,
         alie ŝi lernus ankoraŭ unu jaron. La dua, kiu rifuzis partopreni en
         la entrepreno, estis malriĉa knabo, kiu pruntis al si la konfirmacian
         surtuton kaj la botojn de la filo de sia mastro kaj devis redoni ilin ĝis
         difinita horo. La tria diris, ke fremdan lokon li vizitas nur en akompano
         de siaj gepatroj, ke li ĉiam estis bonkonduta infano kaj volas resti tia
         ankaŭ post la konfirmo; pri tio oni tute ne devus ridi, ili tamen ridis. 
</p>
<p class="p">         Tri el ili do ne iris; la aliaj trotis antaŭen. La suno lumis, kaj la birdoj
         kantis, kaj la konfirmitoj kunkantis kaj tenis sin reciproke je la manoj,
         ĉar ja ankoraŭ neniaj profesiaj zorgoj ilin premis kaj ĝuste hodiaŭ ili en
         tute speciala senco estis infanoj de Dio.
</p>
<p class="p">         Sed baldaŭ du el la plej malgrandaj laciĝis kaj tial iris returne al la
         urbo. Du malgrandaj knabinoj sidiĝis kaj plektis florkronojn. Ili ankaŭ
         ne kuniris; kaj kiam la aliaj atingis la salikojn, en kies ombro la sukeraĵisto
         aranĝis sian loĝejon, ili diris: "Jen ni estas ĉi tie en freŝa aero;
         la sonorilo ja en efektiveco ne ekzistas, ĝi ekzistas nur en la imago!" 
</p>
<p class="p">         En la sama momento profunde en la arbaro eksonis la sonorilo tiel
         majeste kaj solene, ke kvar aŭ kvin decidis penetri ankoraŭ pli profunden
         en la arbaron. Ĝi estis eksterordinare densa kaj ombra, nur kun malfacileco
         oni povis iri antaŭen, asperuloj kaj anemonoj kreskis tro abunde,
         florantaj konvolvuloj kaj trunketaĵoj de rubuso, en formo de longaj
         girlandoj pendis inter la arboj, en kiuj kantis la najtingaloj kaj ludis la
         radiaj de la suno. Ho, estis belege, sed por knabinoj tio ne estis irebla
         vojo, ili disŝirus al si la vestojn. Tie kuŝis grandaj blokoj da roko, 
         ĉirkaŭkreskitaj de musko da ĉiuj koloroj, la freŝa fonta akvo vigle elŝprucadis,
         kaj mistere sonadis la monotona "kluk, kluk" .
 </p>
<p class="p">        "Ĉu eble tio estas la sonorilo?" diris unu el la konfirmitoj, kaj li
         kuŝiĝis kaj atente aŭskultis. "Tion oni devas fundamente
         esplori!" Kaj li restis kaj lasis la aliajn iri pli malproksimen.
 </p>
<p class="p">        Ili alvenis al domo, aranĝita el arboŝelo kaj branĉoj; granda arbo kun
         sovaĝaj pomoj estis klinita super ĝi, kvazaŭ ĝi volus ŝuti sian benon sur
         la tegmenton, sur kiu staris rozoj en plena florado. La longaj branĉoj
         etendiĝis ĉirkaŭ la tuta frontono, sur kiu pendis malgranda sonorilo.
         Eble ĉi tiun oni aŭdis? Kun escepto de unu, ili ĉiuj estis jesopiniaj pri
         tio. Sed tiu asertis, ke la sonorilo estas tro tro malgranda kaj delikata,
         ke oni povu aŭdi ĝin tiel malproksime, kaj ke la sonoj, kiuj en tia
         maniero povas tuŝi la homan koron, estas tute aliaj. La juna parolanto
         estis reĝido, kaj tial la aliaj diris, ke tiaj personoj ĉiam pretendas esti pli
         saĝaj.
 </p>
<p class="p">        Ili lasis lin iri sola; kaj ju pli malproksimen li iris antaŭen, des pli kaj
         pli lia brusto pleniĝis de la sento de arbara soleco. Li tamen ĉiam ankoraŭ
         aŭdis la malgrandan sonorilon, kiu amuzis la aliajn, kaj de tempo al
         tempo, kiam la vento alportis la sonojn de la sukeraĵejo, li povis ankaŭ
         aŭdi, kiel la urbanoj tie kantis ĉe sia glaso da vino. Sed la profundaj
         tonoj de la sonorilo tamen sonis pli forte, kaj li havis preskaŭ la impreson,
         ke kune kun ĝi ludas ankaŭ orgeno, la sonoj venis de la maldekstra
         flanko, de la flanko de la koro.
 </p>
<p class="p">        Subite io ekbruetis en la arbetaĵo, kaj antaŭ la reĝido aperis malgranda
         knabo en lignaj ŝuoj kaj en tiel mallonga jako, ke oni povis tre bone vidi
         la longon de liaj manartikoj. Ili ambaŭ reciproke sin konis; la knabo
         estis ĝuste tiu el la konfirmitoj, kiu ne povis kuniri, ĉar li devis reveni
         hejmen kaj redoni al la filo de sia mastro la surtuton kaj la botojn. Tion
         li faris, kaj nun li en siaj lignaj ŝuoj kaj en siaj malriĉaj vestoj iris sola,
         ĉar la sonorilo sonis tiel forte, tiel profunde, ke li ne povis kontraŭstari.
 </p>
<p class="p">        "Nun ni povas ja iri kune!" diris la reĝido. Sed la malriĉa konfirmito
         kun la lignaj ŝuoj estis tre embarasita, li tiretis siajn mallongajn manikojn
         de la jako kaj diris, ke li timas, ke li ne povos tiel rapide kuniri,
         krom tio li opinias, ke oni devas serĉi la sonorilon dekstre; ĉar tiu loko
         enhavas ja ĉion grandan kaj belan,
 </p>
<p class="p">        "Nu, en tia okazo ni kompreneble ne iros kune!" diris la reĝido kaj
         faris adiaŭan kapsignon al la malriĉa knabo. Ĉi tiu eniris en la plej malluman
         kaj plej densan parton de la arbaro, kie la dornoj disŝiris al li la
         vestojn kaj vundis al li la vizaĝon, manojn kaj piedojn. La reĝido ankaŭ
         ricevis kelkajn fortajn gratojn, sed la suno prilumis lian vojon, kaj lin ni
         nun sekvos, ĉar li estis vigla knabo.
 </p>
<p class="p">        "La sonorilon mi volas kaj devas trovi!" li diris, "eĉ se mi devus iri
         ĝis la fino de la mondo." 
 </p>
<p class="p">        Malbelaj simioj sidis supre en la arboj kaj grincigis siajn dentojn. "Ĉu
         ni batu lin? ĉu ni batu lin?" ili kriis unu al la alia, "li estas regido!" 
 </p>
<p class="p">        Sed li senlace iris pli kaj pli profunden en la arbaron, kie kreskis la
         plej strangaj floroj. Tie staris blankaj stelformaj lilioj kun sangruĝaj
         stamenoj, ĉielbluaj tulipoj, kiuj briletis en la vento, kaj pomarboj, kies
         pomoj tute similis grandajn brilantajn sapajn vezikojn. Prezentu al vi
         kiel tiuj arboj devis brili en la suna lumo! Ĉiuflanke ĉirkaŭ la plej sukoplenaj
         verdaj herbejoj, kie cervo kaj cervino ludis en la herbo, kreskis
         belegaj kverkoj kaj fagoj, kaj kie la ŝelo de iu el tiuj arboj krevis, tie el
         la fendo kreskis herbo kaj longaj trunketaĵoj. Tie troviĝis eĉ grandaj
         arbaraj spacoj kun trankvilaj lagoj, sur kiuj naĝis blankaj cignoj kaj
         batadis per siaj flugiloj. La reĝido ofte haltadis kaj aŭskultadis, ofte li
         pensis, ke la sonorilo sonas al li supren el unu el tiuj profundaj lagoj,
         sed li tuj rimarkis denove, ke la sonoj venas ne de tie, sed pli profunde el
         la arbaro.
 </p>
<p class="p">        Jen la suno subiris, la aero brilis fajroruĝe, sankta silento disvastiĝis
         en la arbaro, kaj la reĝido, stariĝis genue, kantis sian vesperan kanton
         kaj diris: "Neniam mi trovos tion, kion mi serĉas! Jen la suno subiras,
         venas la nokto, la malluma nokto; tamen ankoraŭ unu fojon mi eble povos
         ekvidi la rondan fajran diskon de la suno, antaŭ ol ĝi tute kaŝigos sub la
         tero! Mi iros sur tiujn rokojn, kiuj majeste leviĝas en la aeron tie, kie
         staras la grandaj arboj." 
 </p>
<p class="p">        Kaj li fortike alkroĉiĝis al trunketaĵoj kaj radikoj kaj grimpis supren al
         la malsekaj ŝtonoj, kie sin tordis akvoserpentoj, kie la bufoj kvazaŭ bojis
         lin; li tamen atingis la supron, antaŭ ol la suno, rigardata de tiu altaĵo,
         tute subiris. Ho, kia belegeco! La maro, la nemezurebla, belega maro,
         kiu per siaj longaj ondoj frapadis la bordon, etendiĝis antaŭ li, kaj la
         suno staris kiel granda luma altaro malproksime, kie la ĉielo kaj la tero
         donis al si reciproke la manon. Ĉio kunkunfandiĝis en flamaj koloroj, la
         arbaro kantis, kaj la maro kantis; kaj lia koro kunkantis. La tuta naturo
         estis granda sankta preĝejo, kies pilastroj estis arboj kaj ŝvebantaj nuboj,
         kies veluran tapiŝon prezentis floroj kaj herboj kaj kies granda kupolo
         estis la ĉielo mem. Tie supre estingiĝis la ruĝaj koloroj, dum la suno iom
         post iom malaperis, sed milionoj da steloj eklumis, milionoj da diamantaj
         lampoj radiis, kaj la reĝido etendis siajn brakojn al la ĉielo, al la arbaro
         kaj al la maro, - kaj en la sama momento de la dekstra flanko alvenis
         la malriĉa konfirmito kun la mallongaj manikoj kaj la lignaj ŝuoj; li
         alvenis en la sama tempo, alvenis per sia vojo, kaj ili ekkuris renkonte
         unu al la alia kaj tenis sin je la manoj en la granda templo de la naturo
         kaj de la poezio, kaj super ili eksonis la nevidebla sankta sonorilo, 
         ĉirkaŭŝvebata de sanktaj spiritoj, en ĝojkria Haleluja!</p>


<hr>
<div class="footer">
<a href="avineto.html">Avineto&nbsp;&gt;&gt;</a>
</div>
</body>
</html>
