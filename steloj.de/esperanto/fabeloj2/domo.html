<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Malnova domo</title>
</head>
<body background="../bld/papero.jpg">
<div class="header">
<span class="header_left"><a href="ombro.html">&lt;&lt;&nbsp;La ombro</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Malnova domo</h3>

<p class="first_p">         En unu flanka strateto staris malnova, tre malnova domo; ĝi havis la
         aĝon de preskaŭ tricent jaroj. Tion oni povis legi ĉe la balkono, kie la
         nombro de la jaro estis eltranĉita kune kun tulipoj kaj volvaĵoj ĉe lupolo.
         Tie troviĝis tutaj versoj an antikva literformo, kaj super ĉiu fenestro en
         la balkono estis eltranĉita karikatura vizaĝo. Unu etaĝo multe elstaris
         super la alia, kaj tute sub la tegmento troviĝis plumba defluilo, kiu en
         sia fluo havis ornamon en formo de kapo de drako. La pluva akvo devis
         eliri el la buŝo de la drako, ĝi tamen eliradis tra la ventro, ĉar La defluilo
         havis truon.
</p>
<p class="p">         Ĉiuj aliaj domoj de la strato estis novaj kaj elegantaj, kun grandaj
         fenestraj vitroj kaj glataj muroj, oni povis hone vidi, ke kun la malnova
         domo ili volas havi neniajn rilatojn. Ili certe pensis: "Kiel longe
         ankoraŭ tiu malnova domaĉo staros ĉi tie ĉe la strato kiel spektaklo por
         ĉiuj? Krom tio la balkonaĵo elstaras tiel forte antaŭen, ke ĉiuj kiuj
         rigardas el niaj fenestroj, sur tiu flanko ne havas perspektivon. La ŝtuparo
         laŭ sia larĝeco similas al ŝtuparo de kastelo kaj laŭ sia alteco al
         ŝtuparo de preĝeja turo. La fera balustrado aspektas kiel la pordo de
         tomba arkaĵo kaj krom tio ĝi havas ankoraŭ latunajn butonojn. Tio
         montras malbonan guston!" 
</p>
<p class="p">         Ĝuste kontraŭe ĉe la strato ankaŭ staris novaj kaj belaj domoj, kaj ili
         pensis kiel la aliaj; sed ĉe la fenestro sidis malgranda knabo kun freŝaj
         ruĝaj vangoj, kun helaj, radiantaj okuloj, kaj al li tiu malnova domo
         plaĉis plej multe, kiel en la lumo de la suno, tiel ankaŭ en la lumo de la
         luno. Kaj kiam li rigardis la muron kontraŭe, de kiu defalis la kalko,
         tiam li povis sidi longe kaj per sia vigla imago prezenti al si la plej
         strangajn bildojn pri tio, kiel la strato antaŭe kredeble aspektis kun siaj
         ŝtuparoj, balkonaĵoj kaj pintaj frontonoj, En sia spirito li povis vidi soldatojn
         kun halebardoj kaj tegmentajn defluilojn, kiuj etendiĝis en formo
         de drakoj kaj serpentoj. La domo estis tiel bona ĝuo por la okuloj! Tie en
         la domo loĝis maljuna viro; kiu ĉiam ankoraŭ portis la malnovamodajn
         ĝisgenuajn pantalonojn, surtuton kun grandaj latunaj butonoj kaj perukon,
         pri kiu oni povis tuj vidi, ke ĝi estas vera peruko. Ĉiumatene,
         venadis al li maljuna homo, por ordaranĝi kaj plenumi la irkomisiojn,
         krom tio la maljuna viro en la ĝisgenuaj pantalonoj estis tute sola en la
         malnova domo. De tempo al tempo li aliradis al la fenestro kaj elrigardadis,
         kaj la malgranda knabo kapsalutadis lin, kaj la maljuna viro
         resalutadis per la kapo. En tia maniero ili antaŭe konatiĝis inter si kaj
         poste fariĝis amikoj, kvankam ili neniam parolis unu kun la alia, sed tio
         estis ja ne grava.
 </p>
<p class="p">        La malgranda knabo aŭdis, ke liaj gepatroj diris: "La maljuna homo
         en tiu domo estas tre bonstata, sed li vivas tiel terure solece!" 
</p>
<p class="p">         Unu dimanĉon la malgranda knabo envolvis ion en pecon da papero
         iris malsupren antaŭ la pordon, kaj kiam preteriris la maljuna homo,
         kiu plenumadis la irkomisiojn, li diris al li: "Aŭskultu, ĉu vi volas
         alporti ĉi tion de mi al la maljuna homo tie? Mi havas du stanajn soldatojn,
         ĉi tio estas unu el ili; li havu ĝin, ĉar mi scias, ke li estas tiel tute sola!" 
 </p>
<p class="p">        La vizago de la maljuna homo subite fariĝis tute gaja, li movetis la
         kapon kaj forportis la stanan soldaton en la malnovan domon kontraŭe.
         Baldaŭ de tie venis la demando, ĉu la malgranda knabo ne dezirus mem
         fari tie viziton. Li ricevis por tio la permeson de siaj gepatroj, kaj tiamaniere
         li venis en la malnovan domon.
</p>
<p class="p">         La latunaj butonoj ĉe la balustrado de la ŝtuparo brilis multe pli forte
         ol ordinare; oni povus supozi, ke ili estas frotpurigitaj por la honoro de
         la vizitanto; kaj ŝajnis, ke la skulptitaj trumpetistoj - ĉar ĉe la pordo
         troviĝis trumpetistoj - blovas per ĉiuj fortoj, almenaŭ iliaj vangoj
         aspektis multe pli plenblovitaj ol antaŭe. Ili trumpetis: "Tratteratra! La
         malgranda knabo venas! Tratteratra!" kaj tiam la pordo malfermiĝis.
         La tuta koridoro estis pendkovrita per malnovaj portretoj, kavaliroj en
         armaĵo kaj virinoj en silkaj vestoj. La armaĵoj kraktintis kaj la silkaj
         vestoj brue susuris! Poste montriĝis ŝtuparo, kiu kondukis multe da
         ŝtupoj supren, kaj kelke da ŝtupoj malsupren, kaj jen oni staris sur
         balkono. Ĝi estis tre ruina, ĉie montriĝis grandaj truoj kaj longaj fendoj,
         el kiuj kreskis herbo kaj folioj, ĉar la tuta balkono kaj la muroj al la
         flanko de la korto estis kovritaj de tiom multe da herbo, ke ĉio aspektis
         kiel ĝardeno, kvankam tio estis nur balkono. Tie staris malnovamodaj
         florpotoj, kiuj prezentis vizaĝojn kun azenaj oreloj; sed la floroj estis
         tute lasitaj al si mem kaj kreskis sovaĝe. En unu poto troviĝis diantoj,
         elŝoviĝintaj ĉiuflanken, trunkido apud trunkido, kaj ili sciigadis tute
         klare: "La aero min karesis, la suno min kisis kaj promesis al mi
         por dimanĉo malgrandan floron, malgrandan floron por dimanĉo!" 
</p>
<p class="p">         De tie oni iris en ĉambron, kies muroj estis kovritaj per porka ledo.
         Oraj floroj presitaj sur ĝi, prezentis agrablan vidaĵon.</p>
<center class="lg">
       <span class="l">„Oritaĵo forviŝiĝas,</span>
<br>
       <span class="l">Porka led' ne detruiĝas!“</span>
<br>
</center>
<p class="p">
         parolis la muroj. 
</p>
<p class="p">         En la ĉambro staris brakseĝoj kun altaj skulptitaj dorsoj kaj kun
         brakoj sur ambaŭ flankoj. "Sidiĝu! sidiĝu!" ili parolis. "Ho, kiel
         krakas en mi interne! Baldaŭ mi kredeble ankaŭ ricevos podagron, kiel
         la malnova ŝranko! Podagron en la dorso, ho!" 
</p>
<p class="p">         Post tio la malgranda knabo eniris en la balkonaĵan ĉambron, en kiu
         sidis la maljuna viro.
</p>
<p class="p">         "Koran dankon pro la stana soldato, mia malgranda amiko!" diris la
         maljuna viro, "kaj dankon pro tio, ke vi venis al mi!" 
</p>
<p class="p">         "Dank', dank'!" aŭ "Krak', krak'!" ekbruis ĉiuj mebloj; ili estis en
         tia granda nombro, ke por rigardi la malgrandan knabon, ili unuj al la
         aliaj preskaŭ baris la vojon.
 </p>
<p class="p">        Meze sur la muro pendis portreto de bela juna kaj vivema virino, sed
         en kostumo de la tempoj de la praavoj, kun pudritaj haroj kaj rigida
         tola jupo. Ŝi ne diris "dank'" nek "krak'" , sed ŝi rigardis la knabon
         per tre mildaj okuloj, kaj la knabo tuj demandis la maljunan viron:
         "Kie vi prenis ŝin?" 
</p>
<p class="p">         "De la malnovaĵisto tie!" diris la maljuna viro. "Tie pendas ankoraŭ
         multe da bildoj; neniu ilin konas aŭ interesiĝas pri ili, ĉar la personoj,
         kiujn ili prezentas, ĉiuj estas enterigitaj; sed en antaŭlonga tempo mi ĉi
         tiun konis, nun ŝi estas mortinta kaj jam de duono da jarcento ŝi plu ne
         ekzistas sur la tero." 
 </p>
<p class="p">        Sub la portreto pendis en kadro kaj sub vitro velkinta florbukedo; ĝi
         verŝajne ankaŭ havis la aĝon de duono da jarcento, tiel malnova ĝi
         aspektis. La pendolo ĉe la granda horloĝo iradis tien kaj reen, la montriloj
         rondiradis, kaj ĉio en la ĉambro maljuniĝadis ĉiam pli kaj pli, sed
         la tempo fluis ne rimarkate de ili.
 </p>
<p class="p">        "Ĉe mi hejme oni diras," komencis denove la malgranda knabo, "ke
         vi vivas terure solece!" 
 </p>
<p class="p">        "Ho," li respopdis, "la malnovaj pensoj kaj ĉio, kion ili vekas en mia
         animoa venas kaj vizitas min, kaj nun vi ja ankaŭ venis! Mi fartas tre
         bone!" 
 </p>
<p class="p">        Li prenis de la breto bildolibron. Kiom! multe oni povis tie vidi! Longaj
         procesioj, plej strangaj kaleŝoj, kiuj en nia tempo jam de tre longe
         malaperis sur la stratoj; ludkartoj, sur kiuj la bildoj prezentis soldatojn
         kaj urbanojn kun flirtantaj standardoj; la bildoj de la tajloroj estis kun
         tondilo, kiu estis tenata de du leonoj, kaj la bildoj de la botistoj havis ne
         boton, sed aglon kaj ankoraŭ dukapan, ĉar la botistoj devas ĉion havi
         tiel, ke ili povu diri: tio estas paro. Ho, kia bildolibro ĝi estis!
</p>
<p class="p">         La muljuna viro iris en la apudan ĉambron, por preni konfitaĵon,
         pomojn kaj nuksojn; por malgranda knabo tie en la malnova domo tute
         ne estis malbone.
 </p>
<p class="p">        "Mi ne povas elteni!" subite diris la stana soldato, kiu staris sur la
         komodo; "ĉi tie estas tiel solece kaj malgaje; ne, kiam oni alkutimiĝis al
         familia vivo, oni tute ne povas alkutimiĝi al la timvekanta silento en ĉi
         tiu domo! Mi ne povas tion elteni! La tago pasas tiel malrapide kaj la
         nokto ankoraŭ pli malrapide. Ĉi tie tute ne estas tiel, kiel tie ĉe vi, kie
         via patro kaj via patrino tiel vigle babilas kaj kie vi kun viaj karaj gafratoj
         faras tiel belan bruegadon. H0, kiel solece estas ĉe la maljuna viro! Ĉu
         vi pensas, ke iu donas al li kison? Ĉu vi pensas, ke li ricevas karesajn
         rigardojn aŭ kristnaskan arbon? Lin atendas ankoraŭ nur malvarma
         tombo! Mi ne povas tion elteni!" 
 </p>
<p class="p">        "Vi ne devas prezenti al vi vian situacion en tia nigra koloro!" diris la
         malgranda knabo; "al mi ŝajnas, ke ĉi tie estas tre bele, des pli ke ĉiuj
         malnovaj pensoj kaj ĉio, kion ili vekas en la animo de la maljuna viro,
         venas vizite!" 
</p>
<p class="p">         "Sed ilin mi ne vidas kaj ne konas!" diris la stana soldato; "mi ne
         povas elteni!" 
 </p>
<p class="p">        "Vi devas!" respondis la malgranda knabo.
 </p>
<p class="p">        La maljuna viro aperis nun denove kun plej gaja vizaĝo; kun plej bona
         konfitaĵo, kun pomoj kaj nuksoj, kaj tial la malgranda knabo plu ne
         pensis pri la stana soldato.
</p>
<p class="p">         Feliĉa kaj kontentega la malgranda knabo venis hejmen. Tagoj kaj
         semajnoj pasis de tiu tempo, kaj al la malnova domo kaj el la malnova
         domo oni amike kapsalutadis sin reciproke; poste la malgranda knabo
         denove tien venis. 
 </p>
<p class="p">        La skulptitaj trumpetistoj trumpetis: "Tratteratra! la malgranda
         knabo venis! tratteratra!" La glavoj kaj armaĵoj sur la portretoj de la
         prapatroj kraktintis, la silkaj vestoj brue susuris, la porka ledo babilis,
         kaj la malnovaj ŝeĝoj havis artriton en  1a dorso: "Aj!" Estis tute tiel
         same, kiel la unuan fojon, ĉar tie, ed tiu domo, unu tago pasadis kiel la
         alia kaj unu horo kiel la alia.
 </p>
<p class="p">        "Mi ne povas elteni!" diris la stana soldalto, "mi ploris per stanto! Ĉi
         tie estas tro malgaje! Mi preferus iri en militon kaj perdi la manojn kaj
         la piedojn! Tio almenaŭ estus ŝanĝo. Mi ne povas elteni. Nun mi scias,
         kion tio signifas, ricevi viziton de siaj malnovaj pensoj kaj de ĉio, kion ili
         povas veki en la animo. Mi ricevis la viziton de miaj pensoj, kaj vi povas
         kredi al mi, ke tio por longa tempo ne donas plezuron. En la fino mi
         estis jam preta malsuprensalti de la komodo. Vin ĉiujn tie en la domo
         kontraŭe mi vidis tiel klare, kvazaŭ vi efektive estus ĉi tie. Tio estis
         denove la dimanĉa mateno, kiun vi kredeble ankoraŭ memoras. Vi,
         infanoj, staris ĉiuj antaŭ la tablo kaj kantis la sanktan kanton; kiun vi
         kantas ordinare ĉiumatene. Vi staris pie kun kunmetitaj manoj, la patro
         kaj la patrino estis tiel same en solena spiritstato kaj subite la pordo
         malfermiĝis, kaj oni enportis la malgrandan fratinon Marion, kiu ne
         havas ankoraŭ la aĝon de du jaroj kaj ĉiam dancas; kiam ŝi nur aŭdas
         iaspecan muzikon aŭ kanton. Kvankam oni penis deteni ŝin de tio, ŝi
         tamen komencis danci, sed ŝi tute ne povis alkonformiĝi al la takto; ĉar
         la tonoj de la sankta kanto estis tro tirataj. Tial ŝi staris antaŭe sur unu
         piedeto kaj klinis la kapon tute antaŭen, kaj poste sur la alia piedo
         denove klinante la kapon tute antaŭen, sed ĉio ĉi tio ne alakordiĝis.
         Vi ĉiuj staris tre serioze, kvankam tio estis por vi tre malfacila, sed mi
         interne devis tiel forte ridi, ke mi defalis de la tablo kaj batis al
         mi tuberon; kiun mi ĝis nun ankoraŭ havas, ĉar estis ne dece, ke
         mi ridis. Sed la tutaĵo denove pasas antaŭ mi kune kun ĉio, kion
         mi depost tiam travivis. Tio kredeble estas la malnovaj pensoj kaj tio,
         kion ili vekas en la animo. Rakontu al mi, ĉu vi dimanĉe ankoraŭ
         kantas? Rakontu al mi ion pri la malgranda Mario! Kaj kiel fartas mia
         kamarado, la alia stana soldato? Jes, li estas vere feliĉa! Mi ne povas
         elteni!"
</p>
<p class="p">         "Vi estas fordonacita!" diris la
         malgranda knabo; "vi devas resti. Ĉu vi
         ne povas tion kompreni?" 
</p>
<p class="p">         La maljuna viro venis kun kesto, en kiu oni povis vidi multe: tie estis
         dometoj el kreto kaj skatoloj de balzamo kaj malnovaj kartoj, tiel
         grandaj kaj tiel oritaj, kiel oni nun neniam vidas plu. La enhavon de
         granda kestoj oni trarigardis, kaj ankaŭ la fortepianon oni malfermis. La
         interna flanko de la kovrilo estis ornamita per pejzaĝo, kaj nur raŭke
         sonis la tonoj, kiujn la maljuna viro eligis; poste li mallaŭte kantetis por
         si mem iun kanton.
</p>
<p class="p">         "Jes, tion ŝi kantis!" li diris, kaj ĉe tio li movetis la kapon al ŝia
         portreto, kiun li aĉetis de la malnovaĵisto, kaj hele eklumis ĉe tio la
         okuloj de la maljuna viro.
 </p>
<p class="p">        "Mi volas en militon! Mi volas en militon!" kriis la stana soldato tiel
         laŭte, kiel li povis, kaj li ĵetis sin rekte sur la plankon.
</p>
<p class="p">         Ha, kie li malaperis! La maljuna viro serĉis, la malgranda knabo
         serĉis, sed li malaperis kaj li restis malaperinta. "Mi lin jam trovos!" 
         diris la maljunulo, sed li neniam plu lin trovis, la planko havis tro multe
         da truoj kaj fendoj. La stana soldato falis tra fendon kaj kuŝis nun en
         nefermita tombo.
</p>
<p class="p">         La tago pasis, la malgranda knabo venis hejmen, kaj semajnoj post
         semajnoj pasis. La fenestroj forte kovriĝis per glacio. La malgranda
         knabo devis longe sidi kaj vaporblovi sur la fenestrojn, por ricevi truon,
         tra kiu li povus rigardi al la malnova domo kontraŭe. Tie la neĝo enpenetris
         en ĉiujn volvaĵojn kaj surskribojn: la tuta ŝtuparo estis ulnoalte
         kovrita de neĝo, kvazaŭ neniu loĝus en tiu domo. Tie efektive neniu loĝis,
         la maljuna viro mortis.
</p>
<p class="p">         Vespere antaŭ la pordo haltis veturilo, kaj sur ĝi oni lin en lia malvasta
         ĉerko forveturigis en la kamparon, por ripozigi lin tie en lia hereda
         tombo. Tiel li nun veturis, sed neniu akompanis lin, ĉar ĉiuj liaj amikoj
         estis jam mortintaj. Nur la malgranda knabo ĉe la preterveturado de la
         veturilo sendis al ĝi perfingran kison.
</p>
<p class="p">         Kelke da tagoj poste en la malnova domo estis aranĝita aŭkcia vendado.
         La malgranda knabo vidis el sia fenestro, kiel oni ĉion forportis:
         la malnovajn kavalirojn kaj la malnovajn sinjorinojn, la florpotojn kun
         la longaj oreloj, la malnovajn seĝojn kaj la malnovajn ŝrankojn. Ĉio
         disiĝis, unuj objektoj venis en unujn manojn, aliaj en aliajn manojn. Ŝia
         portreto, kiun li estis trovinta ĉe la malnovaĵisto, migris returne al la
         malnovaĵisto, kaj tie ĝi restis por ĉiam, ĉar neniu plu konis la virinon kaj
         neniu interesiĝis pri la malnova bildo.
</p>
<p class="p">         En la printempo oni detruis la malnovan domon mem, ĉar ĝi estis nur
         malnova masonaĵo, kiel diris la homoj. El la strato oni povis rigardi
         rekte en la ĉambron kun la porkledaj tapetoj, kiuj estis deŝiritaj en
         formo de ĉifonoj; la verdaĵo de la balkono sovaĝe pendis ĉirkaŭ la falantaj
         traboj. Tiel ĉio tie estis ebenigita kun la tero.
</p>
<p class="p">         "Oni bone faris!" diris la najbaraj domoj.
</p>
<p class="p">         Sur la sama terpeco oni konstruis belan domon kun grandaj fenestroj
         kaj blankaj glataj muroj, sed en la antaŭa parto, kie estis starinta la
         malnova domo, oni aranĝis malgrandan ĝardenon, kaj al la najbaraj
         muroj suprenvolviĝis branĉoj de sovaĝaj vinberoj. La ĝardenon ĉirkaŭis
         fera krada barilo kun bela pordo, antaŭ kiu la homoj ofte haltadis kaj
         enrigardadis. Amase balanciĝadis la paseroj sur la vinberbranĉoj kaj
         babiladis inter si en sia lingvo tiel bone, kiel ili povis, sed ne pri la malnova
         domo, kiun ili plu ne memoris.
 </p>
<p class="p">        Pasis multe da jaroj; el la malgranda knabo fariĝis viro, brava viro,
         kiu kaŭzadis al siaj gepatroj nur ĝojon. Li vivis kun sia juna edzino
         ankoraŭ la mielan tempon, kaj li enloĝiĝis kun ŝi en tiu domo, antaŭ
         kiu troviĝis la ĝardeno. Unu fojon li staris apud ŝi, kiam ŝi plantis simplan
         kampan floron, kiu plaĉis al ŝi. Ŝi plantis ĝin per sia propa malgranda
         mano kaj albatis la teron per la fingroj. "Aj!" Kio tio estis? Ŝi
         pikvundis sin. La pinto elstaris el la mola tero.
 </p>
<p class="p">        Tio estis - jes, prezentu al vi! - tio estis la stana soldato, la sama,
         kiu iam perdiĝis tie ĉe la maljuna viro, iom post iom traglitis tra traboj
         kaj rubo kaj dum multe da jaroj kuŝis en la tero.
 </p>
<p class="p">        La juna virino viŝis la soldaton antaŭe per verda folio kaj poste per sia
         delikata poŝtuko, de kiu iris tre agrabla bonodoro; la stana soldato havis
         la impreson kvazaŭ li vekiĝis el profunda sveno.
</p>
<p class="p">         "Montru lin al mi!" diris, la juna viro, ridis kaj balancis la kapon.
         "La sama li kredeble certe ne estas, sed li rememorigas al mi historion,
         kiun mi havis kun stana soldato, kiam mi estis ankoraŭ malgranda
         knabo!" Kaj li rakontis al sia edzino pri la malnova domo kaj la maljuna
         viro kaj pri la stana soldato, kiun li sendis al tiu, ĉar li estis tiel
         terure sola. Li rakontis tion tiel klarbilde, kvazaŭ tio okazus nun antaŭ
         iliaj okuloj, tiel ke ĉe la juna virino aperis en la okuloj larmoj pri malnova
         domo kaj la maljuna viro.
</p>
<p class="p">         "Estas tamen eble, ke tio estas la sama stana soldato!" ŝi diris, "Mi
         konservos lin kaj konservos ankaŭ en la memoro ĉion, kion vi rakontis
         al mi. Sed la tombon de la maljuna viro vi devas montri al mi!" 
 </p>
<p class="p">        "Nu ĝin mi ne konas," li diris, "kaj neniu ĝin konas! Ĉiuj liaj
         amikoj estis mortintaj, neniu lin flegis, kaj mi estis ja malgranda knabo." 
 </p>
<p class="p">        "Kiel terure sola li kredeble estis!" ŝi ekkriis.
 </p>
<p class="p">        "Terure sola!" diris la stana soldato, "tamen estas tre bele, se oni ne
         estas forgesita!" 
 </p>
<p class="p">        "Tre bele!" diris io tute apude de ili, sed krom la stana soldato neniu
         vidis, ke tio estis ĉifono de la porkleda tapeto. Sian tutan
         oritaĵon ĝi perdis, ĝi aspektis kiel malseka tero, sed sian
         opinion ĝi tamen konservis kaj esprimis ĝin:</p>
<center class="lg">        
       <span class="l">„Oritaĵo forviŝiĝas,</span>
<br>
       <span class="l">Porka led' ne detruiĝas!“</span>
<br> 
</center>
<p class="p">         Sed la stana soldato tion ne kredis.</p>



<hr>
<div class="footer">
<a href="akvoguto.html">Guto da akvo&nbsp;&gt;&gt;</a>
</div>
</body>
</html>
