<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Kvin en unu silikvo</title>
</head>
<body background="../bld/papero.jpg">
<div class="header">
<span class="header_left"><a href="saliko.html">&lt;&lt;&nbsp;Sub la saliko</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Kvin en unu silikvo</h3>
<p class="first_p">
         Kvin pizoj troviĝis en unu silikvo, ili estis verdaj, kaj la silikvo estis
         verda, kaj tial ili opiniis, ke la tuta mondo estas verda, kaj ili estis pravaj.
</p>
<p class="p">
         La silikvo kreskis, kaj la pizoj kreskis; ili alkonformigis sin al la loĝejo;
         rekte en unu vico ili sidis. Ekstere brilis la suno kaj varmigis la silikvon,
         la pluvo faris ĝin pura kaj travidebla. Estis en ĝi varme kaj bele, lume
         en la tago kaj mallume en la nokto, kiel devis esti, kaj la pizoj, sidante
         tie, fariĝis ĉiam pli grandaj kaj pli meditemaj, ĉar ili ja devis per io sin
         okupi.
</p>
<p class="p">
         "Ĉu ni restos ĉi tie por ĉiam?" ili diris. "Ĉu ni ne fariĝos malmolaj
         de la longa sidado? Ŝajnas al ni, ke ankaŭ tie ekstere io ekzistas; ia
         antaŭsento tion diras al ni!"
</p>
<p class="p">
         Kaj pasis semajnoj; la pizoj fariĝis flavaj, kaj la silikvo fariĝis flava.
</p>
<p class="p">
         "La tuta mondo fariĝas flava!" ili diris, kaj tion ili povis aserti tute prave.
</p>
<p class="p">
         Subite ili eksentis puŝon en la silikvo; oni ĝin deŝiris, ĝi venis en
         homajn manojn, kaj kune kun multaj aliaj plenaj silikvoj ĝi estis ŝovita
         en poŝon de surtuto. "Nun oni nin baldaŭ malfermos!" ili diris, kaj
         sopire ili tion atendis.
</p>
<p class="p">
         "Mi volus nur scii, kiu el ni iros plej malproksimen," diris la plej
         malgranda pizo. "Tio nun baldaŭ montriĝos."
</p>
<p class="p">
         "Fariĝu, kio volas!" diris la plej granda.
</p>
<p class="p">
         "Krak!" la silikvo krevis, kaj ĉiuj kvin pizoj elruliĝis en la lumon de
         la suno. Ili kuŝis en mano de infano; malgranda knabo tenis ilin forte
         kaj diris, ke la pizoj estas ĝuste bonaj por lia krakpafilo; kaj tuj li metis
         unu pizon en la pafilon kaj forpafis ĝin.
</p>
<p class="p">
         "Nun mi flugas en la malproksiman mondon! Retenu min, se vi
         povas!"
</p>
<p class="p">
         Kaj ĝi malaperis.
</p>
<p class="p">
         "Mi," diris la dua, "flugos rekte en la sunon, ĝi estas ĝusta silikvo
         kaj tre deca por mi."
</p>
<p class="p">
         Ĝi malaperis.
</p>
<p class="p">
         "Ni dormas tie, kien ni venas," diris la du aliaj, "sed ni ruliĝos
         ankoraŭ antaŭen!" Kaj ili ruliĝis antaŭe sur la teron, antaŭ ol ili estis
         metitaj. "Ni venos plej malproksimen!"
</p>
<p class="p">
         "Fariĝu, kio volas!" diris la lasta, kaj oni pafis ĝin alten. Ĝi flugis en
         la direkto al la malnova breto sub la fenestro de la frontona ĉambreto,
         ĝuste en fendon, kiu estis plena de musko kaj de malkompakta tero, kaj
         la musko varmigante ĝin ĉirkaŭkovris. Tie ĝi kuŝis kaŝita, sed ne forgesita
         de Dio.
</p>
<p class="p">
         "Fariĝu, kio volas!" ĝi diris.
</p>
<p class="p">
         En la malgranda frontona ĉambreto loĝis malriĉa virino, kiu en la tago
         eliradis, por purigi fornojn, segi lignon kaj fari aliajn malfacilajn laborojn,
         ĉar ŝi havis forton kaj ŝi estis laborema, sed ŝi tamen restis malriĉa.
</p>
<p class="p">
         Hejme en la malgranda ĉambro dume kuŝadis ŝia duone plenkreska sola
         filino; ŝi estis delikata kaj subtila; tutan jaron ŝi estis jam kuŝinta en la
         lito, kaj ŝajnis, ke ŝi povas nek vivi nek morti.
</p>
<p class="p">
         "Ŝi iros al sia malgranda fratino," diris la virino. "Mi havis nur du
         infanojn, kaj estis al mi sufiĉe malfacile zorgi por ambaŭ, tiam Dio
         dividis kun mi kaj prenis unu el ili al Si! Nun mi tre volus konservi la
         duan, kiu ankoraŭ restis al mi, sed Li videble ne volas lasi ilin disigitaj,
         kaj ŝi prepariĝas iri supren al sia malgranda fratino!"
</p>
<p class="p">
         Sed la malsana knabino ne mortis; pacience kaj silente ŝi kuŝadis dum
         la tuta longa tago, dum ŝia patrino forestis por laborenspezi.
</p>
<p class="p">
         Estis printempo kaj ankoraŭ frua mateno. Ĝuste kiam la patrino volis
         iri al sia laboro, la suno tre afable enlumis tra la malgranda fenestro sur
         la plankon, kaj la malsana knabino direktis sian rigardon sur la
	 malsupran fenestran vitron.
</p>
<p class="p">
         "Kio estas tie la verdaĵo, kiu vidiĝas apud la vitro? Ĝi moviĝas en la
         vento!"
</p>
<p class="p">
         La patrino aliris al la fenestro kaj duone ĝin malfermis. "He!" ŝi diris,
         "tio vere estas juna pizo, kiu elburĝoniĝis kun siaj vardaj folietoj.
	 Kiamaniere ĝi venis ĉi tien en la fendon? Jen vi havas ja malgrandan
	 ĝardenon, kiun vi povas kun ĝuo rigardadi!"
</p>
<p class="p">
         La lito de la malsanulino estis alŝovita pli proksimen al la fenestro, de
         kie ŝi povis vidi la elburĝoniĝantan pizon, kaj la patrino eliris al laboro.
</p>
<p class="p">
         "Patrino, mi pensas, ke mia sano denove reboniĝas!" diris vespere la
         malgranda knabino. "La suno hodiaŭ lumis al mi tiel varme. La
	 malgranda pizo disvolviĝas bonege; kaj mi ankaŭ volas disvolviĝi kaj denove
         plisaniĝi en la lumo de la suno."
</p>
<p class="p">
         "Ho, se tiel fariĝus!" diris la patrino, ŝi tamen ne kredis, ke tio estus
         ebla. Sed apud la verda kreskaĵeto, kiu inspiris al ŝia infano tiajn ĝojajn
         pensojn pri vivo, ŝi starigis malgrandan bastonon, por ke la vento ne
         difektu ĝin. Malsupre ĉe la breto ŝi alligis fortan fadenon kaj tiris ĝin ĝis
         la supra parto de la fenestra kadro, por ke la volvaĵo de la pizo akiru
         punkton de apogo, kiam ĝi elkreskos alten, kaj tiel efektive fariĝis. Oni
         povis de unu tago ĝis la sekvanta vidi, kiel ĝi pligrandiĝis.
</p>
<p class="p">
         "Ha, ĝi ricevas eĉ floraĵojn!" diris la virino unu matenon, kaj nun
         ankaŭ ĉe ŝi aperis la espero kaj la kredo, ke la malgranda knabino
         resaniĝos. Ŝi rimarkis, ke la infano en la lasta tempo parolis pli vigle, ke
         en la lastaj matenoj ŝi mem leviĝis en la lito kaj sidis kaj kun radiantaj
         okuloj rigardis sian malgrandan pizĝardenon, kiu konsistis el la unu sola
         pizo. En la sekvanta semajno la knabineto la unuan fojon sidis pli ol
         tutan horon. Feliĉa ŝi sidis en la varma lumo de la suno, la fenestro estis
         malfermita, kaj ekstere oni povis vidi blankruĝan pizan floraĵon, plene
         elvolviĝintan. La malgranda knabino alklinis sian kapon kaj kisis tre
         faciltuŝe la delikatajn folietojn. Tiu tago estis por ŝi festotago.
</p>
<p class="p">
         "La bona Dio mem ĝin plantis kaj prosperigis, por doni al vi, mia kara
         infano, kaj al mi la esperon kaj ĝojon!" diris la ĝoja patrino kaj ridetis
         al la floraĵo, kiel al bona de Dio sendita anĝelo.
</p>
<p class="p">
         Sed ni revenu al la aliaj pizoj. Tiu, kiu elflugis en la malproksiman
         defluilon kaj trafis en la kropon de kolombo, kie ĝi kuŝis kiel Jona en la
         ventro de la baleno. La du mallaboremaj havis tian saman sukceson, ili
         ankaŭ estis formanĝitaj de kolomboj, kaj tio almenaŭ estas alporto de
         solida utilo; sed la kvara, kiu volis flugi ĝis la suno, ― ĝi falis en la
         stratan defluilon kaj kuŝis tie dum tagoj kaj semajnoj, en la malpura
         akvo, kie ĝi terure ŝvelis.
</p>
<p class="p">
         "Mi fariĝas belege dika!" diris la pizo. "Mi ankoraŭ krevos, kaj mi
         opinias, ke pli grandan sukceson neniu pizo povas havi nek iam havis.
         Mi estas la plej distingita el la kvin, kiuj troviĝis en la sama silikvo!"
         Kaj la strata defluilo donis al tiu opinio sian aprobon.
</p>
<p class="p">
         Sed ĉe la tegmenta fenestro staris la juna knabino kun lumantaj okuloj,
         kun la brilo de saneco sur la vangoj, kaj ŝi kunmetis siajn delikatajn
         manojn super la piza floraĵo kaj dankis pro ĝi Dion.
</p>
<p class="p">
         "Por mi estas ĉarma mia pizo!" diris la strata defluilo.
</p>
<hr>
<div class="footer">
<a href="folio.html">Folio el la ĉielo&nbsp;&gt;&gt;</a>
</div>
</body>
</html>
