<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Supo el kolbasaj bastonetoj</title>
</head>
<body background="../bld/papero.jpg">
<div class="header">
<span class="header_left"><a href="sxtono.html">&lt;&lt;&nbsp;Ŝtono de la saĝuloj</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Supo el kolbasaj bastonetoj</h3>
<div class="@type">
<p class="first_p">
         "Tio estis hieraŭ bonega tagmanĝo!" diris unu nejuna musa sinjorino
         al alia, kiu ne estis partopreninta en la festeno. "Mi havis de post la
         musa reĝo la dudek-unuan lokon, kaj tio estas ja ne malgranda honoro! 
         Koncerne la apartajn manĝmetojn, mi povas certigi vin, ke la aranĝo de la
         manĝaĵoj estis bonega! ŝima pano, lardhaŭto, sebaj kandeloj kaj kolbaso,
         ― kaj poste oni donis la samajn manĝmetojn denove de la komenco. 
         Estis tiel, kvazaŭ oni donus al ni du manĝadojn. Regis tre agrabla
         humoro kaj senĝena interparolado, kiel en familia rondo. Krom la kolbasaj 
	 bastonetoj ― kiuj pro tio fariĝis objekto de parolado ― absolute
         nenio restis. Ĉe tiu okazo iu asertis, ke eĉ el kolbasa bastoneto oni povas
         kuiri supon. Aŭdis jam ĉiu pri tio, sed neniu iam gustumis tian supon,
         des pli neniu ion sciis pri la maniero de ĝia pretigado. Por la elpensinto
         de tiu supo oni eldiris tre lertspiritan toaston, dirante, ke li meritus esti
         direktoro de malriĉulejo! Ĉu tio ne estis sprita diro? Kaj la maljuna reĝo
         de la musoj leviĝis kaj promesis, ke tiun junan knabinon en la musa
         mondo, kiu povoscios pretigi la diritan supon plej bonguste, li faros sia
         edzino kaj reĝino. Estas donita templimo de unu jaro." 
</p>
<p class="p">
         "Tio estus bona afero!" respondis la alia muso; "sed kiel oni pretigas 
	 la supon?" 
</p>
<p class="p">
         "Jes, kiel oni ĝin pretigas?" Pri tio; demandis ĉiuj musaj sinjorinoj, 
         junaj kaj maljunaj. Ĉiuj ili tre volus esti reĝino, sed neniu el ili havis
         grandan deziron preni sur sin la klopodojn de vojaĝo eksterlanden, por
         lerni la pretigadon, kaj tio tamen estis nepre necesa. Sed ne ĉiu estas
         kapabla forlasi sian familion kaj la malnovajn komfortajn kaŝiĝejojn. 
</p>
<p class="p">
         En fremda lando oni ne povas ĉiutage trovi ŝelon de fromaĝo kaj 
	 lardhaŭton, ne, tie oni riskas suferi malsaton, oni eĉ povas vivante esti 
	 formanĝata de kato. 
</p>
<p class="p">
         Ĉi tiuj pensoj estis la kaŭzo, pro kiu la plimulto timis entrepreni 
	 informiĝan vojaĝon. Nur kvar musaj fraŭlinoj, junaj kaj viglaj, sed el malriĉa
         familio, decidis forvojaĝi. Ili intencis direkti sin al la kvar diversaj
         flankoj de la mondo, kaj poste montriĝus, kiun sekvus la feliĉo. Ĉiu el
         ili prenis kun si kolbasan bastoneton, por rememorigadi al si la celon de
         sia vojaĝo; ĝi devis servi al ŝi kiel migrada bastono: 
</p>
<p class="p">
         La unuan de Majo ili komencis sian vojaĝon, kaj la unuan de Majo de
         la sekvanta jaro ili revenis, sed nur tri, la kvara ne aperis, donis pri si
         nenian sciigon, kaj nun estis la tago de la decido. 
</p>
<p class="p">
         "Ĉiam io malĝoja estas ligata kun la plej bonaj ĝojoj!" diris la musa
         reĝo, li tamen ordonis inviti ĉiujn musojn en la ĉirkaŭaĵo de multe da
         mejloj. Kiel lokon de kolektiĝo oni elektis la kuirejon. La tri fraŭlinoj,
         kiuj revenis el sia vojaĝo, staris aparte en unu vico. Anstataŭ la kvara,
         kiu mankis, oni starigis kolbasan bastoneton ĉirkaŭvolvitan per nigra
         krepo. Neniu havis la rajton esprimi sian opinion, antaŭ ol la tri estos
         parolintaj kaj la musa reĝo estos decidinta, kio plue devas esti 
	 priparolata. 
</p>
<p class="p">
         Nun ni aŭdos!
</p>
</div>
<div class="@type">
<h3 class="head">Kion la unua knabino vidis kaj lernis dum la vojaĝo</h3>
<p class="first_p">
         "Kiam mi elvojaĝis en la malproksiman mondon," diris la malgranda
         muso, „mi pensis, kiel tre multaj en mia aĝo, ke mi englutis la tutan
         saĝecon de la mondo; sed tion mi ne posedis, ― por tion ekposedi, oni
         bezonas longan tempon. Mi iris tuj sur la maron; mi iris kun ŝipo, kiu
         veturis norden. Mi estis aŭdinta, ke sur la maro la kuiristo devas povoscii
         helpi al si, sed estas facile helpi al si, kiam ĉie estas plene de lardo, de
         bareloj da peklita viando, kaj de ŝima faruno. Oni vivas bonege. Sed oni
         lernas nenion, kio havas ian rilaton al la pretigado de tiu fama supo. 
</p>
<p class="p">
         Dum multe da tagoj kaj noktoj ni devis veturi; ofte la ŝipo estis en 
	 danĝero, ofte ni devis suferi de malsekeco. Kiam ni fine atingis nian celon,
         mi forlasis la ŝipon; tio estis alte en nordo. 
</p>
<p class="p">
         Tio estas io stranga, kiam oni forlasis la hejman kaŝiĝejon, iris sur
         ŝipon, kie oni ankaŭ troviĝas en speco de kaŝiĝejo, kaj oni nun subite
         estas en la distanco de pli ol cent mejloj kaj staras en fremda lando. Tie
         troviĝis nepenetreblaj abiaj kaj betulaj arbaroj, kiuj eligadis fortan
         odoron, kiu malagrable tuŝis mian nazon. La sovaĝaj kreskaĵoj disvastigadis 
	 tiel spican odoron, ke mi devis terni kaj pensi pri kolbaso. Tie troviĝis 
	 grandaj arbaraj lagoj, la akvo de proksime aspektis tute klara, sed
         en kelka distanco ĝi ŝajnis nigra kiel inko. Sur ili naĝis blankaj cignoj,
         pri kiuj mi antaŭe pensis, ke ili estas ŝaŭmo, tiel trankvile ili sidis sur
         la akvo, sed poste mi vidis, kiel ili flugas, kaj mi vidis, kiel ili iras, kaj
         tiam mi ilin rekonis. Juĝante laŭ ilia irado, ili apartenas al la gento de la
         anseroj, neniu povas forrifuzi sian parencecon. Mi tenis min je mia gento,
         mi aliĝis al la arbaraj kaj al la kampaj musoj, kiuj cetere, precipe koncerne 
	 la regaladon, scias terure malmulte, kaj ĝuste la arto de regalado
         estis ja la motivo de mia vojaĝado. Eĉ la ebleco mem kuiri supon el 
	 kolbasaj bastonetoj ŝajnis al ili tiel nekomprenebla penso, ke la sciigo pri
         tio trakuris la tutan arbaron kiel fulmo, sed la solvon de tiu problemo ili
         rigardis kiel absolutan neeblaĵon. Tiam mi certe ne pensis, ke ĝuste tie,
         kaj eĉ ankoraŭ en la sama nokto, mi estos ensekretigita en la pretigadon. 
</p>
<p class="p">
         Tiam estis la tago de la sankta Johano, la mezo de la somero, kaj tial
         laŭ ilia opinio la arbaro odoris tiel forte, tial la kreskaĵoj estis tiel spicaj,
         la lagoj tiel klaraj kaj tamen tiel mallumaj kun la blankaj cignoj sur sia
         supraĵo. Ĉe la rando de la arbaro, inter tri-kvar domoj, estis starigita
         stango, alta kiel masto, kaj sur ĝia pinto pendis florkronoj kaj rubandoj,
         tio estis la Maja stango. Knaboj kaj knabinoj dancis ĉirkaŭ ĝi kaj kantis
         konkure kun la violono de la ludisto. Estis tre gaje de post la subiro de
         la suno en la daŭro de la tuta nokto, dum la plenluno disvastigis lumon
         preskaŭ tagan. Sed mi ne partoprenis en tio; kion malgranda muso
         povas fari en balo en la arbaro! Mi sidis sur la mola musko kaj tenis 
	 ĉirkaŭprenite mian kolbasan bastoneton. La luno lumis precipe sur unu
         lokon, kie staris arbo kaj sub ĝi troviĝis la plej delikata musko, tiel
         delikata, ke mi kuraĝas aserti, ke per sia delikateco ĝi similis al la
         altvalora felo de nia amata musa reĝo, sed ĝi havis verdan koloron, kio
         estis agrabla por la okuloj. Subite tien venis marŝante plej ĉarmaj 
	 malgrandaj personoj, ne pli grandaj ol ĝis la alteco de miaj genuoj; ili
         aspektis kiel homoj, sed estis pli proporciaj. Ili nomis sin elfoj, kaj ili
         havis elegantajn vestojn el florfolioj kun garnaĵo el flugiloj de muŝoj kaj
         de kuloj, kio aspektis tute ne malbone. Ŝajnis, ke ili ion serĉas, sed mi
         ne sciis kion, ĝis fine kelkaj el ili aliris al mi. La plej eminenta el ili
         montris mian kolbasan bastoneton kaj diris: "Jen estas ĝuste tia, kian
         ni bezonas! ĝi estas ĉirkaŭhakita, ĝi estas bonega!" kaj rigardante
         mian migradan bastonon, li estis ĉiam pli kaj pli ravata. 
</p>
<p class="p">
         "Nur prunti, sed ne restigi al si!" mi diris.  
</p>
<p class="p">
         "Ne restigi al si!" ili respondis ĉiuj kune, ili prenis la kolbasan 
	 bastoneton, kiun mi ellasis el miaj manoj, dancis kun ĝi al la delikata
         muskejo, kaj meze de la verdaĵo ili tie starigis mian bastonon. Ili ankaŭ
         volis havi Majan stangon, kaj tiu, kiun ili nun havis, estis ja por ili
         kvazaŭ speciale pretigita. Nun oni ĝin ornamis; ha, kiel bele ĝi nun
         aspektis. 
</p>
<p class="p">
         Malgrandaj araneoj ŝpinis ĉirkaŭ ĝi orajn fadenojn kaj ornamis ĝin
         per flirtantaj vualoj kaj flagoj, teksitaj tiel delikate, blankigitaj tiel
         perfekte en la lumo de la luno, ke al mi ekdoloris la okuloj. De la
         flugiloj de la papilio ili prenis kolorojn kaj ŝutis ilin sur la teksaĵon, kaj
         jen sur ĝi aperis floroj kaj diamantoj en brilanta belegeco, tiel ke mi
         plu ne rekonis mian kolbasan bastoneton. Tia Maja stango, kia fariĝis el
         ĝi, certe ne havas similan al si sur la tuta tero. Kaj nur nun venis la
         ĝusta granda elfa societo, tute sen vestoj, kaj tio montras ankoraŭ pli
         grandan elegantecon, ol povas doni la plej elegantaj vestoj. Mi ankaŭ
         estis invitita, ke mi rigardu la tutan belegecon, sed de kelka distanco, ĉar
         mi estis tro granda por ili. 
</p>
<p class="p">
         Jen komenciĝis la muziko. Estis tiel, kvazaŭ miloj da vitraj sonoriletoj
         ektintis, plene kaj forte; mi pensis, ke tion kantis la cignoj, eĉ ŝajnis al
         mi, ke mi povas distingi la voĉon de kukolo kaj de turdo. Fine oni havis
         la impreson, kvazaŭ la tuta arbaro sonoras, oni aŭdis voĉojn infanajn,
         sonoradon de sonoriloj kaj kantadon de birdoj, la plej ĉarmajn melodiojn,
         kaj ĉiuj tiuj harmoniaj sonoj eliradis el la Maja stango de la elfoj, ĝi
         anstataŭis plenan sonorilaron, kaj tamen ĝi estis nenio alia ol mia
         kolbasa bastoneto. Neniam mi povus kredi, ke ĝi povas tiom multe
         enhavi en si, sed ĉio dependas de tio, en kies manojn oni trafas. Mi
         efektive estis tre emociita; mi ploris, kiel malgranda muso nur povas
         plori, pro granda ĝojo. 
</p>
<p class="p">
         La nokto estis tro mallonga, sed tie norde en tiu tempo ĝi neniam estas
         pli longa. En la matena krepusko leviĝis venteto, la spegula supraĵo de la
         arbaraj lagoj krispiĝis, ĉiuj delikataj flirtantaj vualoj kaj flagoj forflugis
         tra la aero. La balanciĝantaj laŭboj el araneaĵoj, la pendantaj pontoj kaj
         balustradoj, kiuj estis konstruitaj de unu folio al la alia, disflugis kaj
         neniiĝis. Ses elfoj venis kaj alportis al mi returne mian kolbasan 
	 bastoneton, demandante, ĉu mi havas ian deziron, kiun ili povus plenumi. 
</p>
<p class="p">
         Tiam mi ilin petis, ke ili min informu pri la pretigado de supo el kolbasaj
         bastonetoj. 
</p>
<p class="p">
         "Kiel ni aranĝas ion similan," diris ridante la plej eminenta, "tion
         vi mem ja vidis autaŭ nelonge! Vi certe apenaŭ povis rekoni vian 
	 kolbasan bastoneton?" 
</p>
<p class="p">
         "Jes! Vi komprenas tion aranĝi!" mi diris, kaj mi nun rekte rakontis
         al ili, por kio mi entreprenis vojaĝon kaj kion oni atendas de ĝi hejme. 
</p>
<p class="p">
         "Kian profiton," mi diris, "havos la musa reĝo kaj nia tuta potenca
         regno de tio, ke mi vidis tiun belegaĵon! Mi ne povas elŝuti tion el la
         kolbasa bastoneto kaj diri: vidu, jen estas la bastoneto, kaj nun venas
         la supo! Tio almenaŭ estus parada manĝmeto, se oni povus satiĝi de
         ĝi!"  
</p>
<p class="p">
         Tiam la elfo trempis sian malgrandan fingron en la kaliko de blua violo
         kaj diris al mi: "Atentu, mi priŝmiras vian migradan bastonon, kaj
         kiam vi venos hejmen en la palacon de la musa reĝo, tiam ektuŝu per
         la bastoneto la varman bruston de via reĝo. Tiam el ĝi elkreskos
         violoj haj volvos sin ĉirkaŭ la tutan bastonon, eĉ en plej malvarma
         vintra tempo. Tiamaniere vi havos hejme memorigaĵon pri ni kaj
         ankoraŭ ion alian."“ Sed antaŭ ol la malgranda muso diris, kio estas tiu
         io, ĝi direktis sian bastoneton al la brusto de la reĝo, kaj efektive el ĝi
         elsaltis plej bela florbukedo, kiu odoris tiel forte kaj ĉarme, ke al la
         musoj, kiuj staris plej proksime de la fajrejo, la reĝo tuj ordonis, ke ili
         metu siajn vostojn en la fajron, por ke disvastiĝu odoro de brulaĵo, ĉar
         la odoro de la violoj estis traelportebla, ĝi ne estis de tiu speco, kiun oni
         amis. 
</p>
<p class="p">
         "Sed kio estis la aldona io, pri kiu vi parolis?" demandis la musa
         reĝo. 
</p>
<p class="p">
         "Jes," diris la malgranda muso, "ĝi estas tio, kion oni povas nomi la
         ĉefa afekto!" Kaj ĉe tiuj vortoj ĝi turnis la kolbasan bastoneton, kaj
         jen la floroj malaperis, ĝi tenis nur la nudan ligneton kaj movadis ĝin
         kiel taktobastonon. "Violoj estas por la vidado, por la flarado kaj por la
         palpado," diris al mi la elfo; "sed ankaŭ por la aŭdado kaj por la 
	 gustosento devas io resti!" Ĝi batis takton, kaj jen eksonis muziko, ne kiel la
         muziko en la arbaro ĉe la festo de la elfoj, ne, sed tia, kia decas por la
         kuirejo. Ha, kia senorda miksaĵo tio estis! Ĝi venis tute subite; estis tiel,
         kvazaŭ la vento bruas tra ĉiuj kamentuboj; la kaldronoj kaj potoj
         ekbolis, la forna ŝovelilo tondris sur la kupra kaldrono; kaj subite
         fariĝis silento. Oni aŭdis la obtuzan kantadon de la temaŝino, ĝi sonis tiel
         strange, oni ne sciis, ĉu ĝi volas ĉesi aŭ ĝuste dece komenci. La malgranda 
	 poto bolis, kaj la granda poto bolis, unu ne atentis la alian, ĉiu el
         ili videble pensis pri io tute alia. La malgranda muso ĉiam pli kaj pli
         sovaĝe svingadis sian taktobastonon, ― la potoj ŝaŭmis, ondiĝis, 
	 transbolis, la vento bruis, la kamentubo fajfis... hu, ha, fariĝis tiel terure, ke
         la malgranda musa fraŭlino mem perdis la bastonon. 
</p>
<p class="p">
         "Tio estis malfacila kuirado!" diris la maljuna musa reĝo; "ĉu ne
         estos baldaŭ preta la supo?" 
</p>
<p class="p">
         "Tio estis ĉio!" respondis la malgranda muso kaj faris riverencon.
         "Ĉio! nu, en tia okazo ni aŭdu, kion la sekvanta musa fraŭlino povas
         al ni raporti!" diris la musa reĝo.
</p>
</div>

<div class="@type">
<h3 class="head">Kion rakontis la dua malgranda muso</h3>
<p class="first_p">
         "Mi naskiĝis en la palaca biblioteko," rakontis la dua muso, „mi kaj
         aliaj el mia familio neniam havis la feliĉon veni en manĝoĉambron, des
	 pli en manĝaĵejon. Nur tiam, kiam mi forveturis, kaj hodiaŭ ĉi tie mi vidis
         kuirejon. En la biblioteko ni vere ofte suferis, malsaton, sed kompense
         ni akiris al ni multe da scioj. Al ni penetris la famo pri la reĝa konkursa
         rekompenco, kiu estis proklamita por la pretigado de supo el kolbasaj
         bastonetoj, kaj, aŭdinte pri tio, mia maljuna avino altrenis unu manuskripton. 
</p>
<p class="p"> 
	 Estas vero, ke ŝi ne povosciis tion legi, sed ŝi aŭdis iam, kiam
         oni ĝin voĉlegis, kaj tiam falis en ŝiajn orelojn la rimarko: "Se oni estas
         poeto, tiam oni eĉ el kolbasaj bastonetoj povas kuiri supon." Ŝi min
         demandis, ĉu mi estas poetino. Mi sciis, ke mi ne estas tio, kaj ŝi donis
         al mi la konsilon, ke mi penu fariĝi poetino. Mi demandis, kion oni
         bezonas por tio, ĉar trovi rimedon por tio ŝajnis al mi afero tiel same
         malfacila, kiel la pretigado de la supo. Sed mia avino, kiu ricevis bonan
         lernejan edukon, donis tuj la respondon, ke por tio oni bezonas tri
         aferojn: saĝon, fantazion kaj senton. "Se vi povas," ŝi diris plue, 
	 "alproprigi al vi ilin, tiam vi estos poetino kaj povos helpi al vi pri la 
	 kolbasaj bastonetoj." 
</p>
<p class="p">
         Tiam mi ekvojaĝis okcidenten al la malproksima mondo, por fariĝi
         poetino. 
</p>
<p class="p">
         Mi sciis, ke saĝo ĉe ĉiu afero estas la plej grava, la du aliaj partoj ne
         ĝuas la saman estimon. Tial mi antaŭ ĉio komencis serĉi saĝon. Jes, sed
         kie ĝi loĝas? "Iru al la formiko kaj fariĝu saĝa!" Tiel iam diris granda
         reĝo de la Hebreoj, tion mi sciis el la biblioteko, kaj mi ne haltis, antaŭ
         ol mi trovis grandan formikejon. Apud ĝi mi kuŝiĝis observonte, por fariĝi
         saĝa. 
</p>
<p class="p">
         La formikoj efektive estas tre respektinda popolo, ili estas la saĝo
         mem, ĉio ĉe ili estas preciza, kiel trakontrolita kalkula tasko; labori kaj
         meti ovojn estas, kiel ili diras, vivado en la tempo kaj zorgado pri la 
	 eterneco, kaj tion ili faras. Ili dividiĝas en formikojn purajn kaj malpurajn; la
         rango konsistas en numero. La formika reĝino egtas numero unu, kaj ŝia
         opinio estas la sole ĝusta, ŝi englutis la tutan saĝon, kaj scii tion estis
         por mi grave. Ŝi rakontis tiom multe, tio estis tiel saĝa, ke ĝi faris sur
         mi tute malsaĝan impreson. Ŝi diris, ke ŝia formika konstruaĵo estas la
         plej alta objekto en ĉi tiu mondo; sed tute apude de la formika konstruaĵo 
	 staris arbo, kiu estis pli, multe pli alta, tion oni ne povis nei, kaj tial
         oni tute ne parolis pri tio. Unu vesperon unu formiko per eraro tien
         trafis, ĝi rampis supren laŭ la trunko, eĉ ne ĝis la branĉaro, sed tamen
         pli alten ol iam antaŭe atingis ia formiko, kaj post tio ĝi haltis kaj iris
         returne hejmen. En la formikejo ĝi rakontis pri unu objekto, kiu troviĝas
         ekster la formikaĵo kaj estas multe pli alta; sed ĉiuj formikoj rigardis
         tiun maltiman aserton kiel ofendon de la tuta regno, kaj tial oni
         kondamnis la formikon al buŝumo kaj eterna izoliteco. Mallonge post tio
         alia formiko trafis al la arbo kaj faris la saman vojaĝon kaj eltrovon
         kaj ankaŭ parolis pri tio, sed, kiel oni diras, kun singardeco kaj per
         neklaraj esprimoj; kaj ĉar ĝi krom tio estis respektata formiko, unu el
         la puraj, tial oni kredis al ĝi, kaj kiam ĝi mortis, oni pro ĝiaj meritoj
         koncerne la sciencojn strarigis al ĝi ovan ŝelon kiel monumenton. Mi
         vidis, rakontis plue la malgranda muso, ke la formikoj senĉese kuradis
         kun sia ovo sur la dorso. Unu el ili perdis sian ovon, ĝi faris grandajn
         penojn, por returne ĝin ŝarĝi sur sin, sed ĝi ne povis sukcesi. Tiam
         alvenis du aliaj kaj helpis al ĝi per ĉiuj fortoj, tiel ke ili pro tio preskaŭ
         perdis siajn proprajn ovojn, sed tiam ili tuj ĉesis, ĉar ĉiu estas ja por si
         mem la plej proksima. La formika reĝino esprimis pri tio opinion, ke
         tiu ago pruvis samtempe la havadon de koro kaj de saĝo. "Ĉi tiuj du
         pruvas, ke ni staras plej supre super ĉiuj prudentaj estaĵoj. La saĝo
         estu kaj devas esti la plej grava afero, kaj la plej grandan saĝon havas
         mi!" Kaj ŝi leviĝis sur siaj malantaŭaj piedoj supren, ŝi faris sin per tio
         pli rimarkebla. Mi povis ŝin facile atingi, kaj mi ŝin englutis. Iru al la
         formiko kaj fariĝu saĝa! Nun mi havis en mi la reĝinon! 
</p>
<p class="p">
         Mi aliris nun pli proksime al la dirita arbo; tio estis kverko, ĝi havis
         altan trunkon, potencan kapon, kaj estis tre maljuna. Mi sciis, ke en ĝi
         loĝas vivanta ostaĵo, virino; ĝi estas nomata driado, ĝi naskiĝas kun
         la arbo kaj mortas kun ĝi. Mi aŭdis pri tio en la biblioteko. Nun mi vidis
         tian arbon, vidis tian kverkan knabinon. Ŝi terure ekkriis, kiam ŝi min
         ekvidis. Simile al ĉiuj virinoj ŝi forte timis nin musojn, sed ŝi ankaŭ havis
         por tio pli da kaŭzo ol la aliaj, ĉar la arbon, al kiu estis alligita ŝia propra
         vivo, mi povis submordeti. Mi ekparolis al ŝi amike kaj kore, kuraĝigis
         ŝin, kaj ŝi prenis min sur sian delikatan manon. Kiam la driado eksciis;
         por kio mi eliris en la malproksiman mondon, ŝi promesis, ke eble ankoraŭ
         en tiu sama vespero mi ricevos unu el la du trezoroj, kiujn mi ankoraŭ
         serĉis. Ŝi rakontis al mi, ke Phantasus estas bela kiel dio de amo kaj li
         estas ŝia tre bona amiko kaj ke li ofte ripozas ĉi tie sub la foliriĉaj branĉoj
         de la arbo, kiuj tiam ankoraŭ pli ĉarme kaj pli forte bruas super ili ambaŭ. 
</p>
<p class="p">
         Li nomas ŝin ordinare sia driado, kaj la arbon sia arbo. La tuberriĉa,
         forta kaj bela kverko estas tute laŭ lia gusto, la radikoj enpenetras 
	 profunde kaj fortike en la teron, la trunko kaj la kapo leviĝas alten en la
         freŝan aeron kaj sentas la turniĝantan neĝon, la akrajn ventojn kaj la 
	 varman sunlumon ĝuste tiel, kiel oni devas ilin senti. Kaj plue ŝi diris: "La
         birdoj tie supre kantas kaj rakontas pri la fremdaj landoj. Sur la sola 
	 velksekiĝinta branĉo la cikonio konstruis sian neston, tio estas bela ornamo,
         kaj oni povas ion aŭdi pri la lando de la piramidoj. Ĉio ĉi tio estas por
         Phantasus objekto de ĝojo: tio ankoraŭ ne sufiĉas al li, mi mem devas
         rakonti al li pri la vivo en la arbaro, de post la tempo, kiam mi estis ankoraŭ
         malgranda kaj la arbo estis ankoraŭ tiel delikata, ke urtiko povis ĝin
         kovri, ĝis la nuna tempo, kiam la arbo estas tiel granda kaj potenca.
         Restu ĉi tie sub la asperulo kaj bone atentu; kiam Phantasus venos, mi
         certe trovos ian okazon, por elŝiri plumon el liaj flugiloj, vi ĝin prenos,
         pli bonan ricevis neniu poeto; tiam vi havos sufiĉe!" 
</p>
<p class="p">
         Kaj Phantasus venis, plumo estis elŝirita al li, kaj mi ĝin ricevis,“
</p>
<p class="p">
         rakontis la malgranda muso; „mi devis tamen antaŭe teni ĝin en akvo,
         ĝis ĝi moliĝis, ĉar ĝi estis 
	 ankoraŭ tro malfacile digestebla, mi tamen ĝin
         formanĝetis. Tute ne estas facile fariĝi poeto, oni povas tre multe digesti. 
</p>
<p class="p">
         Nun mi posedis jam du objektojn: saĝon kaj fantazion, kaj per ili mi
         sciiĝis, ke la trian objekton oni povas trovi en la biblioteko, ĉar unu
         granda homo buŝe kaj skribe asertis, ke ekzistas romanoj, kiuj ekzistas
         nur por tio, ke ili liberigu la homojn de la superfluaj larmoj, ili sekve
         estas speco de spongoj, por ensorbi la sentojn. Mi rememoris kelke el
         tiuj libroj, ili ĉiam havis por mi tre apetitvekan aspekton, ili estis tiel
         legdifektitaj, tiel grasmakulaj, ili certe absorbis en sin tutajn fontojn kaj
         torentojn da larmoj. 
</p>
<p class="p">
         Mi revenis en la bibliotekon de mia hejmo, tuj formanĝetis preskaŭ
         tutan romanon, tio estas nur la molan parton, la esencan, sed la ŝelon,
         la bindon mi lasis netuŝita. Kiam mi estis digestinta ĉi tiun kaj ankoraŭ
         alian romanon, mi jam sentis, kiel io moviĝas en mi; mi manĝis ankoraŭ
         iom el tria, kaj jen mi fariĝis poetino, tion mi diris al mi mem, kaj tion
         diris ankaŭ aliaj. Mi havis kapdoloron, mi havis stomakdoloron, mi mem
         ne scias, kiajn diversajn aliajn dolorojn mi havis. Nun mi komencis 
	 pripensadi, kiujn historiojn oni povas ligi kun kolbasa bastoneto, kaj baldaŭ
         en mia kapo turniĝadis nur bastonetoj, stangetoj kaj najloj; jes, la 
	 formika reĝino havis eksterordinaran saĝon. Ĉiuj miaj pensoj estis 
	 okupitaj nur de bastonetoj kaj stangetoj. Ili devis doni temon por poemo, se
         oni estas poetino, kaj tio mi estas, tion mi laboratingis. Tial mi povos
         ĉiutage regali vin per bastoneto, per historio, ― jes, tio estas mia supo.“
         "Ni aŭdu do la trian!" diris la musa reĝo. 
</p>
<p class="p">
         "Pip! pip!" aŭdiĝis subite en la pordo de la kuirejo, kaj malgranda
         muso ― ĝi estis la kvara el ili, tiu, pri kiu oni pensis, ke ĝi mortis, ―
         ensaltis kaj en sia rapidegeco renversis la bastoneton kun la funebra
         krepo. Tage kaj nokte ĝi kuris, ĝi uzis pakaĵvagonaron de fervojo, kaj
         tamen ĝi preskaŭ malfruiĝis. Ĝi puŝis si antaŭen, aspektis tre ekscitita,
         ĝi estis perdinta sian kolbasan bastoneton, sed ne la parolkapablon;
         senhezite ĝi tuj komencis paroli, kvazaŭ oni nur ĝin atendis, nur ĝin
         volis aŭdi kaj ĉio alia en la mondo tute ne interesis la mondon. Ĝi 
	 ekparolis tuj, ĝi parolis ĉion, kion ĝi volis. Ĝi venis tiel tute neatendite, ke
         neniu havis la tempon orientiĝi pri ĝi aŭ pri ĝia parolado. Nun ni aŭdu!
</p>
</div>

<div class="@type">
<h3 class="head">Kion rakontis la kvara muso, kiu komencis paroli,
         antaŭ ol la tria parolis</h3>
<p class="first_p">
         "Mi iris tuj en la plej grandan urbon," ĝi diris; "la nomon mi ne
         memoras, mi havas malbonan memoron por nomoj. Kune kun konfiskitaj 
	 pakaĵoj mi venis de la fervojo en la urbodomon, kaj tie mi kuris
         al la gardisto de la malliberuloj. Li rakontis pri siaj malliberuloj kaj
         precipe pri nnu, kiu eldiris nepripensitajn vortojn, kiuj poste estis
         rakontitaj pluen kaj penetris en la popolon." "La tutaĵo estas nur supo
         el kolbasaj bastonetoj," li diris, "sed la supon li facile povas pagi per
         sia kapo!" "Tio vekis en mi intereson por la malliberulo," rakontis
         plue la malgranda muso, kaj mi uzis okazon kaj enŝteliĝis al li. Malantaŭ 
	 ŝlositaj pordoj ĉiam troviĝas ia truo de musoj! Li aspektis pale,
         havis grandan barbon kaj grandajn lumantajn okulojn. La lampo fumis,
         kaj la muroj estis alkutimiĝintaj al tio, ili ne fariĝis pli nigraj. La 
	 malliberulo gratis sur la muro versojn kaj bildojn, blanke sur nigre, kio tre
         bone aspektis, sed mi ilin ne legis. Mi pensas, ke li enuis, mi estis 
	 bonveninta gasto. Li allogis min per pecetoj da pano, per fajfado kaj karesaj
         vortoj. Li tiel ĝojis pro mi, mi ricevis konfidon al li, kaj tiamaniere ni
         fariĝis amikoj. Li dividadis kun mi sian panon kaj akvon kaj donadis al
         mi fromaĝon kaj kolbason. Mi vivis tre bone. Sed mi devas konfesi, ke
         tamen precipe la bona traktado min allogis. Li permesis al mi kuradi sur
         liaj manoj kaj brakoj ĝis alte en la manikojn; li permesis al mi grimpadi
         en lia barbo, kaj li nomadis min sia malgranda amikino. Mi tre ekamis
         lin, amo ĉiam estas reciproka. Mi forgesis mian komision en la mondo,
         mi forgesis mian kolbasan bastoneton en fendo de la planko, kie ĝi
         ankoraŭ kuŝas. Mi volis resti tie, kie mi estis; se mi forirus, tiam la
         kompatinda malliberulo havus ja absolute neniun, kaj tio estas tro
         malmulte en ĉi tiu mondo! Mi restis, sed li ne restis! La lastan fojon li
         parolis al mi tiel malgaje, donis al mi duoblan kvanton da pano kaj da
         fromaĝo kaj ankoraŭ sendis al mi kison per la fingroj. Li iris kaj neniam
         plu revenis. Mi ne scias lian historion. "Supo el kolbasaj bastonetoj!"
         diris la gardisto, kaj tial mi iris al li. Sed al li mi ne devus konfidi.
         Estas vero, ke li prenis min sur sian manon, sed li metis min en kaĝon,
         en tretmuelilon. Tio estas io terura! Oni kuras kaj kuras kaj tamen ne
         formoviĝas de la loko, kaj oni estas ankoraŭ mokata! 
</p>
<p class="p">
         La nepino de la gardisto estis plej ĉarma infano, kun blondaj buklaj
         haroj, gajaj okuloj, kaj kun buŝo ĉiam ridanta. ‚Kompatinda malgranda
         museto!’ ŝi diris, enrigardis en mian malbelan kaĝon kaj forŝovis la
         feran riglilon, kaj per unu svingiĝo mi saltis sur la fenestran breton kaj
         de tie en la tegmentan defluilon. Libera, libera! Nur pri tio sola mi pensis,
         ne pri la celo de mia vojaĝo.  
</p>
<p class="p">
         Estis mallume, estis nokto, mi serĉis rifuĝon en malnova turo. Tie
         loĝis gardisto kaj strigo; mi malkonfidis al ili ambaŭ, precipe al la strigo. 
</p>
<p class="p">
         Ĝi similas al kato kaj havas la grandan malbonan econ, ke ĝi manĝas
         musojn. Sed oni povas erari, kaj tiel estis kun mi. Ĝi estis respektinda,
         tre klera maljuna strigo, ĝi sciis pli ol la gardisto kaj preskaŭ tiom same
         kiel mi. La junaj strigidoj pri ĉiu afero faradis grandan bruon. "Ne
         kuiru supon el kolbasaj bastonetoj!" ĝi diris, tio estis la plej kruela,
         kion ĝi povis diri, ĝi estis tre sentoplena por sia familio. Mi ricevis tian
         konfidon al ĝi, ke el la fendo, en kiu mi sidis, mi vokis al ĝi "pip!" Ĉi
         tiu konfido plaĉis al ĝi, kaj ĝi certigis al mi, ke ĝi volas preni min sub
         sian protekton. Nenia besto havos la rajton min difekti aŭ mortigi, tion
         ĝi rezervis al si mem por la vintro, kiam mankos manĝaĵo. 
</p>
<p class="p">
         En ĉiuj aferoj ĝi estis tre saĝa; ĝi klarigis al mi, ke sen la korno, kiu
         pendis ĉe lia flanko, la gardisto ne povus trumpeti. "Li estas terure
         fiera pri tio kaj imagas al si, ke li estas la strigo en la turo. Li havas
         mienon, kvazaŭ lia trumpetado estas io grava, sed ĝi estas tute malgrava. 
         Supo el kolbasaj bastonetoj!" Mi petis ĝin pri la recepto por tiu supo,
         kaj ĝi donis al mi jenan klarigon: "Supo el kolbasaj bastonetoj estas
         homa parolmaniero, kiu havas diversajn signifojn, kaj ĉiu opinias, ke la
         signifo, kiun li atribuas al tiu esprimo, estas la sole ĝusta. Sed en 
	 efektiveco la tuta afero havas nenian valoron!" 
</p>
<p class="p">
         "Nenian valoron!" mi ripetis. "Tiu klarigo konsternis min. La vero ne
         ĉiam estas agrabla, sed la vero estas la plej alta afero! Tion diris ankaŭ
         la maljuna strigo. Mi pensis pri tio kaj venis al la konvinko, ke se mi
         alportos tion, kio estas la plej alta, mi alportos multe pli ol supon el
         kolbasaj bastonetoj. Tial mi rapidis veni ankoraŭ ĝustatempe hejmen kaj
         alporti la plej altan kaj plej bonan aferon: la veron. La musoj estas 
	 inteligenta kaj klera popolo, kaj la musa reĝo regas super ili ĉiuj. Li estas
         kapabla pro la vero fari min reĝino." 
</p>
<p class="p">
         "Via vero estas mensogo!" diris tiu muso, kiu ankoraŭ ne ricevis la
         permeson paroli. "Mi povas pretigi la supon, kaj mi tion faros."
</p>
</div>

<div class="@type">
<h3 class="head">Kiel la supo estis kuirata</h3>
<p class="first_p">
         "Mi ne entreprenis vojaĝon," diris la kvara muso. "Mi restis en la
         lando; kaj tio estas la ĝusta afero! Oni ne bezonas vojaĝi, oni povas ĉi tie
         ricevi ĉion tiel sama bone. Mi restis, mian scion mi lernis ne de 
	 supernaturaj estaĵoj, mi ĝin ne enmanĝis, mi ne parolis kun strigoj. Mia scio
         estas bazita sur mia propra pensado. Mi petas, starigu nun la kaldronan
         kaj plenigu ĝin per akvo ĝis la rando. Poste faru fajron kaj boligu la
         akvon; ĝi devas perfekte boli. Nun enĵetu tien la kolbasajn bastonetojn. 
         Poste lia reĝa moŝto bonvolu meti la voston en la bolantan akvon kaj
         kirli per ĝi. Ju pli longe lia reĝa moŝto kirlos, des pli forta fariĝos la supo,
         ĝi nenion kostos. Ĝi bezonas neniajn aliajn kunmiksitaĵojn, nur kirli!" 
</p>
<p class="p">
         "Ĉu tion ne povas fari iu alia?" demandis la musa reĝo. 
</p>
<p class="p">
         "Ne," diris la muso, "la forto troviĝas nur en la vosto de la reĝo." 
</p>
<p class="p">
         La akvo bolis, kaj la musa reĝo stariĝis tute apude de la kaldrono, tiel
         ke la situacio fariĝis sufiĉe danĝera. Li etendis sian voston, kiel faras la
         musoj en la laktejo, kiam ili deĉerpus la kremon de plado kaj poste lekas
         sian voston. Sed sian voston li ne enŝovis pli ol en la varmegan vaporon,
         kaj tiam li tuj forsaltis kaj diris: "Kompreneble vi kaj neniu alia fariĝos
         mia reĝino. Kun la supo ni atendu ĝis nia ora edziĝo, tiam la malriĉuloj
         en mia regno havos ion, pri kio ili povos ĝoji, kaj tio estos longa ĝojo!" 
</p>
<p class="p">
         Kaj ili solenis sian edziĝon. Sed multaj musoj, reveninte hejmen,
         esprimis la opinion: "Oni ne povas tion nomi supo el kolbasaj 
	 bastonetoj, sed pli ĝuste supo el musa vosto!" 
</p>
<p class="p">
         Tiu aŭ alia parto el tio, kio estis rakontita, estis laŭ ilia opinio tute
         bone prezentita, sed la tutaĵo povus esti aranĝita alie! "Mi ekzemple
         rakontus tiel aŭ tiel...." 
</p>
<p class="p">
         Tio estis la kritiko, kaj ĉi tiu ĉiam estas saĝa... post la fakto.
</p>
</div>
<div class="@type">
<p class="first_p">
         La historio rondiris tra la mondo; la opinioj pri ĝi estis malsamaj, sed
         la historio konserviĝis. Kaj tio estas la plej ĝusta, kiel en grandaj aferoj,
         tiel ankaŭ en malgrandaj, ankaŭ koncerne la supon el kolbasaj 
	 bastonetoj; oni nur ne esperu dankon pro tio!
</p>
</div>
<hr>
<div class="footer">
<a href="nokta_cxapo.html">Nokta ĉapo de fraŭlo&nbsp;&gt;&gt;</a>
</div>
</body>
</html>
