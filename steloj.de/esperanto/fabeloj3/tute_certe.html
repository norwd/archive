<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Estas tute certe</title>
</head>
<body background="../bld/papero.jpg">
<div class="header">
<span class="header_left"><a href="lasta_tago.html">&lt;&lt;&nbsp;En la lasta tago</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Estas tute certe</h3>
<p class="first_p">
         "Ĝi estas tute terura historio!" diris unu kokino sur la kontraŭa flanko
         de la vilaĝo, kie la historio tute ne okazis. "Ĝi estas terura historio tie
         en la kokinejo! Mi timus hodiaŭ nokte dormi sola. Estas bone, ke ni
         estas en la stalo en granda amaso." Kaj ŝi rakontis! tiel, ke al la aliaj
         kokinoj hirtiĝis la plumoj kaj la koko mallevis la kreston. Estas tute
         certe!
</p>
<p class="p">
         Sed ni komencu de la komenco, kaj ĉi tiu okazis en kokinejo sur la alia
         flanko de la vilaĝo. La suno malleviĝis, kaj la kokinoj flugis supren; unu
         el la kokinoj, kiu havis blankajn plumojn kaj mallongajn piedojn, metis
         siajn laŭprogramajn ovojn, kaj kiel kokino ĝi en ĉiu rilato estis
	 respektinda. Kiam ĝi okupis sian ŝtupeton, ĝi purigis sin per la beko kaj perdis
         ĉe tio unu plumon.
</p>
<p class="p">
         "Ĝi estas for!" ĝi diris; "ju pli mi min purigas, des pli bela mi fariĝas
         ankoraŭ!" Tion ĝi diris ŝerce, ĉar inter la kokinoj ĝi estis konata pro
         sia gaja humoro, sed cetere ĝi estis, kiel ni diris, tre respektinda; kaj ĝi
         endormiĝis.
</p>
<p class="p">
         Ĉirkaŭe regis mallumo, unu kokino sidis apud la alia, kaj tiu, kiu sidis
         plej proksime de ĝi, ne dormis. Ĝi aŭdis kaj samtempe ne aŭdis, kiel oni
         ja devas agi en ĉi tiu mondo, se oni volas konservi komfortan
	 trankvilecon. Tamen ĝi ne povis deteni sin, por ne diri al sia alia najbarino: "Ĉu
         vi aŭdis, kion oni diris ĉi tie? Mi neniun nomas, sed ĉi tie troviĝas unu
         kokino, kiu volas senplumiĝi, por bele aspekti; se mi estus koko, mi ĝin
         malestimus."
</p>
<p class="p">
         Ĝuste super la kokinoj sidis la strigino kaj la striginedzo kaj la
	 striginidoj; ĉiuj membroj de tiu familio havis akrajn orelojn, ili aŭdis ĉiun
         vorton, kiun diris la najbara kokino, kaj ili ruladis siajn okulojn, kaj la
         strigino-patrino ventumadis ilin per siaj flugiloj. "Ne aŭskultu; vi tamen
         ja aŭdis, kion oni tie diris? Mi aŭdis tion per miaj propraj oreloj, kaj oni
         vere devas multe aŭdi, antaŭ ol oni ilin perdas. Tie troviĝas kokino, kiu
         tiagrade forgesis, kio konvenas por kokino, ke ĝi sidas kaj elŝiras al si
         ĉiujn plumojn, kaj permesas al la koko tion rigardi!"
</p>
<p class="p">
         "Prenez garde aux en fants!" diris la strigo-patro, "tio ne estas taŭga por
         infanoj!"
</p>
<p class="p">
         "Sed mi rakontos tion al la strigo, kiu loĝas kontraŭe! Ĝi estas tiel
         respektinda strigino!" Kaj la patrino forflugis.
</p>
<p class="p">
         "Hu-hu, hu-hu!" ili ambaŭ trumpetis, kaj ĝuste al la kolomboj en la
         kolombejon. "Ĉu vi aŭdis? Ĉu vi aŭdis? Hu-hu! tie troviĝas kokino, kiu
         por la koko elŝiris al si ĉiujn plumojn! Ĝi mortos de malvarmo, se ĝi ne
         estas jam mortinta! Hu-hu!"
</p>
<p class="p">
         "Kie? Kie?" pepis la kolomboj.
</p>
<p class="p">
         "Sur la kontraŭa korto! Mi tion preskaŭ mem vidis. Estas en efektiveco
         ne konvene tion rakonti, sed estas tute certe!"
</p>
<p class="p">
         "Kredu, kredu ĉiun vorton!" diris la kolomboj kaj pepis tion
         malsupren en sian kokinejon. "Tie troviĝas kokino, kelkaj eĉ diras,
         ke du kokinoj, kiuj elŝiris al si ĉiujn plumojn, por ne aspekti kiel
         la aliaj kaj por altiri al si per tio la atenton de la koko. Tio estas
         riska afero, oni povas malvarmumi kaj morti de febro, kaj ili ambaŭ
         mortis!"
</p>
<p class="p">
         "Vekiĝu! Vekiĝu!" kriis la koko kaj flugis sur la barilon; la
         dormo ankoraŭ estis en ĝiaj okuloj, sed malgraŭ tio ĝi kriis: "Tie tri
         kokinoj mortis pro malfeliĉa amo al koko; ili elŝiris al si ĉiujn plumojn.
         Ĝi estas malbela historio, mi ne volas konservi ĝin por mi, kurigu ĝin
         pluen!"
</p>
<p class="p">
         "Kurigu ĝin pluen!" fajfis la vespertoj, kaj la kokinoj kriis, kaj la
         kokoj kriis: "Kurigu ĝin pluen! Kurigu ĝin pluen!" Kaj tiamaniere la
         historio rondiris de kokinejo al kokinejo kaj fine atingis tiun lokon, de
         kiu ĝi komence eliris.
</p>
<p class="p">
         "Kvin kokinoj," oni diris, "elŝiris al si ĉiujn plumojn, por montri,
         kiu pro amo al la koko plej multe malgrasiĝis, kaj poste ili hakis sin
         reciproke ĝis sango kaj falis senvive, kaŭzante malhonoron kaj honton
         al sia familio kaj grandan perdon al sia posedanto."
</p>
<p class="p">
         La kokino, kiu perdis la elliberiĝintan malgrandan plumon,
	 kompreneble ne rekonis en tio sian propran historion, kaj ĉar ĝi estis
	 respektinda kokino, ĝi diris: "Mi malestimas tiun kokinon, sed bedaŭrinde
         ekzistas multaj tiaspecaj! Pri tio oni ne devas silenti, kaj mi faros, kion
         mi povos, ke la historio venu en la gazeton, por ke la tuta mondo tion
         eksciu. Tion la kokinoj meritis, kaj ankaŭ ilia familio!"
</p>
<p class="p">
         Kaj tio venis en la gazeton kaj oni ĝin presis, kaj estas tute certe: el
         malgranda plumo povas fariĝi kvin kokinoj.
</p>
<hr>
<div class="footer">
<a href="cigna_nesto.html">Cigna nesto&nbsp;&gt;&gt;</a>
</div>
</body>
</html>
