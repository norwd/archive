<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Ŝparmonujo</title>
</head>
<body background="../bld/papero.jpg">
<div class="header">
<span class="header_left"><a href="ekstrema_maro.html">&lt;&lt;&nbsp;Ĉe la plej ekstrema maro</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Ŝparmonujo</h3>
<p class="first_p">
         La ĉambro de la infanoj estis plena de ludiloj; supre sur la ŝranko
         staris la ŝparmonujo, kiu estis el argilo kaj havis la formon de porko. Sur
         la dorso ĝi kompreneble havis fendon, kiun oni ankoraŭ pligrandigis per
         tranĉilo, por ke ankaŭ arĝentaj taleroj povu trapenetri; kaj du taleroj
         efektive jam enmigris tien krom la multaj malgrandaj moneroj. La 
	 ŝparmonujo estis tiel plene ŝtopita, ke la mono ĉe la skuado plu ne sonoris,
         kaj tio estas la plej alta grado, kiun ŝparmonujo povas atingi. Nun la
         porko staris supre sur la ŝranko kaj rigardadis malsupren sur ĉion en la
         ĉambro, ĝi sciis ja, ke per tio, kion ĝi enhavas en sia korpo, ĝi ĉion povas
         aĉeti, kaj tio donas agrablan konscion.
</p>
<p class="p">
         Tion pensis ankaŭ la aliaj, kvankam ili tion ne diris laŭte, ili ja havis
         sufiĉe da aliaj temoj por parolado. Unu tirkesto de la komodo estis duone
         elŝovita, kaj tie oni povis vidi grandan pupon, kiu estis iom malnova kaj
         havis flikkudritan kolon. Ĝi elrigardis kaj diris: "Ni nun ludu homojn;
         tio ĉiuokaze iom valoras." Tiam fariĝis ĝenerala movado, eĉ la bildoj
         sur la muro returnis sin, por montri, ke ili ankaŭ havas malantaŭan
         flankon, kaj tion neniu povis nei.
</p>
<p class="p">
         Estis mezo de la nokto, la luno enbrilis tra la fenestro kaj donis 
	 senpagan lumon. Jen la ludo devis komenciĝi, kaj ĉio estis invitita, eĉ la
         infana kaleŝeto, kvankam ĝi apartenis al la pli malsubtilaj ludiloj. "Ĉiu
         havas sian specialan bonecon," ĝi diris, "ne ĉiuj povas esti nobelaj, iu
         devas plenumi la laborojn, kiel oni ordinare diras."
</p>
<p class="p">
         Nur la ŝparmonujo sola ricevis la inviton skribe; ĝi okupis tro altan
         situacion, ke oni povu supozi, ke ĝi akceptos inviton buŝan. Ĝi ankaŭ ne
         bonvolis doni respondon, ĉu ĝi venos, kaj ĝi ne venis. Se oni volas, ke ĝi
         partoprenu, ĝi devas povi ĝui la ludon el sia loĝejo, al tio oni povas sin
         alkonformigi; kaj ili sin alkonformigis.
</p>
<p class="p">
         La malgranda pupteatro tuj estis starigita tiel, ke oni povis rekte
         enrigardi. Ili volis antaŭe ludi komedion kaj poste oni intencis aranĝi
         tetrinkadon, ĉe kiu samtempe estos farataj spiritekzercoj. La balancĉevalo
         parolis pri kurdresado kaj pri rasa sango, la infana kaleŝeto pri fervojoj
         kaj pri la forto de vaporo, ― tio apartenis ja al ilia fako, kaj ili povosciis
         paroli pri tio. La ĉambra horloĝo parolis pri politik' tik' tik'; ĝi sciis,
         kion sonis la sonorilo, sed oni asertis, ke ĝi iras malĝuste. La kana
         bastono staris fiere sur sia pinto kaj apogis sin per sia arĝenta kapeto, ĝi
         estas ja metalgarnita supre kaj malsupre. Sur la sofo kuŝis du broditaj
         kusenoj, sufiĉe beletaj, sed iom malsaĝaj. Kaj tiamaniere la komedio povis
         komenciĝi.
</p>
<p class="p">
         Ĉiuj sidis kaj rigardis; poste iu proponis, ke oni aplaŭdu, kraku kaj
         bruu, por elesprimi la ĝeneralan ĝojon. Sed la rajdvipo diris, ke ĝi neniam
         krakas por fari komplezon al maljunuloj, sed nur por la honoro de
         nefianĉigitaj. "Mi krakas por ĉiuj!" asertis la krakpizo. "Ĉu por junuloj,
         ĉu por maljunuloj, ĉiam do estas krakate!" diris la kraĉujo. Tiaj
         proksimume estis la pensoj, per kiuj ĉiu sin okupis dum la teatra prezentado.
	 La teatraĵo estis tute senvalora, sed oni ĝin bone prezentis. Ĉiuj
         aktoroj turnis eksteren sian pentritan flankon, ili estis tiel faritaj, ke oni
         rigardu nur unu ilian flankon, ne la dorsan flankon. Ĉiuj ludis bonege,
         tute en la antaŭa parto de la teatro; la drato, per kiu ili estis kondukataj,
         estis tro longa, sed pro tio ili fariĝis pli rimarkeblaj; la flikkudrita pupo
         estis tiel kortuŝita, ke ĝia kunkudro disiĝis, kaj eĉ la ŝparmonujo estis
         tiel efikita, ke ĝi decidis ion fari por unu el la aktoroj kaj enskribi en sia
         testamento, ke li, kiam venos iam la tempo, kuŝu apud ĝi en la nefermita
         ĉerko.
</p>
<p class="p">
         La ĝuo efektive estis tiel alta kaj pura, ke oni decidis ne trinki teon,
         sed tuj komenci la spiritekzercojn, kion oni nomis "ludi homojn". Tiu
         homado absolute ne enhavis en si ian malican mokon, ĉar ili nur ludis.
</p>
<p class="p">
         Ĉiu estis okupita de siaj propraj pensoj kaj de la rimarkindaj ideoj de la
         ŝparmonujo. Ĝiaj pensoj estis direktitaj plej malproksimen en la estontecon, 
	 ĝi pensis ja pri testamento kaj enterigo kaj pri tio, kio tiam devas
         esti farata. ― Ha, kiam ajn tio venas, ĝi ĉiam venas, antaŭ ol oni ĝin
         atendas. ― Krak'! jen ĝi falis de la ŝranko, kuŝis sur la planko en mil
         pecetoj, kaj la moneroj gaje dancis ĉirkaŭen kaj saltis. La plej malgrandaj
	 turniĝis en rondo, la grandaj ruliĝis, precipe unu el la arĝentaj
         taleroj, kiu nepre volis iri matproksimen en la mondon. Nu, ĝia deziro
         plenumiĝis, kaj ĉiuj aliaj devis ĝin sekvi. La pecetoj de la argila porko
         estis ĵetitaj en la balaaĵejon, sed jam en la sekvanta tago sur la ŝranko
         staris denove simila ŝparmonujo. Moneroj ankoraŭ ne troviĝis en ĝi, kaj
         tial ĝi ankaŭ ne povis kraktinti; per tio ĝi similis al la antaŭa, kaj tio
         jam estas ia komenco, ― kaj per tio ni finos.
</p>
<hr>
<div class="footer">
<a href="ib.html">Ib kaj malgranda kristino&nbsp;&gt;&gt;</a>
</div>
</body>
</html>
