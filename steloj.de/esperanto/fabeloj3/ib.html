<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Ib kaj malgranda kristino</title>
</head>
<body background="../bld/papero.jpg">
<div class="header">
<span class="header_left"><a href="sxparmonujo.html">&lt;&lt;&nbsp;Ŝparmonujo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Ib kaj malgranda kristino</h3>
<p class="first_p">
         Proksime de Gudenaa, apud la arbaro de Silkeborg, simile al granda
         remparo leviĝas altaĵo, nomata Aasen, kaj sub ĝi staris, eĉ nun ankoraŭ
         staras, malgranda vilaĝana domo, ĉirkaŭita de kelke da malgrasaj grenkampoj; 
	 la sablo travidiĝas tra la maldensaj spikoj de sekalo kaj hordeo.
</p>
<p class="p">
         Sufiĉe multe da jaroj pasis de post la fariĝoj, kiujn ni volas rakonti; la
         homoj, kiuj tiam loĝis en la dometo, mastrumadis sian malgrandan
         vilaĝanan posedaĵon, kaj ili havis tri ŝafojn, unu porkon kaj du bovojn;
         por diri mallonge, ili havis sufiĉajn vivrimedojn, ĉar ili kontentiĝis je sia
         modesta sorto; ili povus eĉ teni paron da ĉevaloj, sed ili diris kiel la aliaj
         vilaĝanoj: "Ĉevalo sin mem formanĝas, nutrante ĝi konsumas." 
</p>
<p class="p">
	 Jeppe-Jäns en somero prilaboradis sian malgrandan plugokampon, kaj en vintro
         li per lerta kaj diligenta mano pretigadis lignajn ŝuojn. Ne mankis al li
         ankaŭ helpanto; kune kun li laboris unu homo, kiu tute perfekte povosciis
         la ellaboradon de lignaj ŝuoj; ili estis fortikaj kaj samtempe ankaŭ
         malpezaj kaj elegantaj. Ŝuojn kaj lignajn kulerojn ili skulptadis; tio
         donadis monon, kaj oni ne povis nomi Jeppe-Jänson malriĉa homo.
</p>
<p class="p">
         La malgranda Ib, la sepjara knabo, la sola infano de la domo, sidadis
         apude kaj rigardadis, ofte li tranĉis pecon da ligno kaj iufoje ankaŭ
         tranĉis al si la fingron; sed unu tagon li eltranĉis du pecetojn da ligno,
         kiuj similis al malgrandaj lignaj ŝuoj. Ili estos donacitaj, li diris, al la
         malgranda Kristino, kiu estis malgranda filino de ŝipisto; ŝi estis delikata
         kaj ĉarma, kiel infano de altklasaj gepatroj. Neniu povus supozi, ke ŝi
         devenas el dometo, kiu estas konstruita el torfo kaj staras sur la erikejo.
</p>
<p class="p">
         Tie loĝis ŝia patro, li estis vidvo kaj laborenspezadis per tio, ke li ŝipadis
         brullignon el la arbaro al Silkeborg, kaj ofte de tie eĉ pli malproksimen
         ĝis Randers. Li havis neniun, kiu povus priatenti la malgrandan
         Kristinon, kiu estis unu jaron pli juna ol Ib, kaj tial ŝi preskaŭ ĉiam
         estis kun li, sur la ŝipo aŭ inter la eriko kaj vakciniaj arbustetoj. Se li
         iam devis veturi ĝis Randers, li tiam transkondukadis la malgrandan
         Kristinon al Jeppe-Jäns.
</p>
<p class="p">
         La ludado kaj manĝado ĉe Ib kaj la malgranda Kristino iris tre bone; ili
         fosadis kaj ŝutadis teron, ili grimpadis kaj vagadis, kaj unu tagon ili
         ambaŭ tute solaj supreniris sur la altaĵon kaj eniris iom malproksimen
         en la arbaron; unu fojon ili tie trovis ovojn de skolopo, kaj tio estis
         granda okazintaĵo.
</p>
<p class="p">
         Ib ankoraŭ neniam estis sur la erikejo, li ankoraŭ neniam veturis tra
         la lagoj al Gudenaa, sed nun tio estis okazonta; li estis invitita de la
         ŝipisto, kaj la antaŭirantan vesperon li akompanis lin al lia domo.
</p>
<p class="p">
         Sur la brulligno, kiu estis alte amasigita sur la ŝipo, frue matene sidis
         ambaŭ infanoj kaj manĝis panon kaj frambojn. La ŝipisto kaj lia servanto
         per siaj stangoj puŝis la ŝipon antaŭen, la fluo faciligis ilian laboron, kaj
         rapide ili veturis laŭ la fluo de la rivero kaj tra la lagoj, kiuj sur ĉiuj
         flankoj ŝajnis fermitaj de arbaro kaj kanoj. Sed tamen ĉiam denove
         montriĝadis ia traveturejo, kvankam la maljunaj arboj eĉ malsuprenkliniĝis
	 al ili kaj la kverkoj etendis al ili siajn senŝeligitajn branĉojn,
         kvazaŭ ili havis retiritajn manikojn kaj volis montri siajn ostecajn nudajn
         brakojn. Maljunaj alnoj, kiujn la fluo depuŝis de la dekliva bordo, per
         siaj radikoj forte teniĝis je la fundo kaj aspektis kiel malgrandaj arbaraj
         insuloj. Akvolilioj balanciĝadis sur la akvo, estis belega veturo. Fine oni
         venis al la angilkaptejo, kie la akvo bruis tra la kluzoj. Kiom multe Ib kaj
         Kristino povis tie vidi!
</p>
<p class="p">
         Tiam tie ekzistis ankoraŭ neniu fabriko aŭ vilaĝo, tie staris nur la
         malnova angildigo, kiu okupis la fortojn de ne multe da homoj. La falado
         de la akvo tra la kluzoj kaj la kriado de la sovaĝaj anasoj tiam estis la
         solaj signoj de vivo en la silenta naturo. Kiam la brulligno estis elŝarĝita,
         la patro de Kristino aĉetis al si grandan faskon da angiloj kaj buĉitan
         porkideton, kaj ĉion kune en korbo li starigis malantaŭe en la ŝipo. Poste
         ili ekveturis kontraŭflue hejmen, sed la vento estis favora, kaj ĉar ili
         streĉis la velojn, tial estis tiel same bone, kvazaŭ ili estus tirataj de du
         ĉevaloj.
</p>
<p class="p">
         Kiam la ŝipo velveturis tra la arbaro kaj oni atingis la lokon, de kiu la
         ŝipservisto havis nur mallongan distancon ĝis sia loĝejo, li kaj la patro
         de Kristino eliris sur la bordon, kaj antaŭ tio la patro ordonis al la infanoj,
         ke ili estu trankvilaj kaj singardaj. Tion ili tamen ne longe faris; ili devis
         rigardi en la korbon, en kiu estis konservataj la angiloj kaj la porkideto,
         la porkideton ili nepre devis alte levi kaj teni, kaj ĉar ili ambaŭ volis ĝin
         teni, ili elfaligis ĝin, kaj rekte en la akvon. La fluo ĝin forportis, tio estis
         terura okazintaĵo.
</p>
<p class="p">
         Ib en timego elsaltis sur la teron kaj kuris ian distapcon, poste venis
         ankaŭ Kristino. "Prenu min kun vi!" ŝi kriis, kaj poste ili ambaŭ rapide
         saltis en la arbetaĵaron. Baldaŭ la ŝipo kaj la rivero malaperis antaŭ iliaj
         okuloj. Ankoraŭ kelkan pecon ili kuris, kaj tiam Kristino falis kaj
         ekploris; Ib ŝin levis.
</p>
<p class="p">
         "Venu kun mi!" li diris; "nia domo troviĝas tie proksime." Sed
         bedaŭrinde ĝi ne troviĝis tie proksime. Ili iris kaj iris super velkintaj
         folioj kaj sekaj defalintaj branĉoj; kraketis sub iliaj malgrandaj piedoj.
         Jen ili aŭdis fortan kriadon, ― ili ekstaris silente kaj aŭskultis. Subite
         ekkriis aglo, tio estis malbela krio, kiu ilin terure timigis, sed antaŭ ili
         en la arbaro kreskis plej belaj mirteloj en nekredebla multego. Ĉio estis
         tro alloga, por ke ili ne restu, kaj ili restis kaj manĝis kaj ricevis tute
         bluajn buŝon kaj vangojn. Jen denove aŭdiĝis voko.
</p>
<p class="p">
         "Ni ricevos batojn, pro la porkideto!" diris Kristino.
</p>
<p class="p">
         "Ni iru al mia hejmo!" diris Ib; "nia domo certe staras ĉi tie en la
         arbaro!" Kaj ili iris; ili venis al vetura vojo, sed hejmen ĝi ne kondukis,
         kaj fariĝis mallume, kaj ili timis. La neordinara silento ĉirkaŭe estis
         interrompata nur de la malbela kriado de gufo aŭ de la kantado de birdoj,
         kiujn ili ne konis. Fine ambaŭ implikiĝis en arbetaĵo, Kristino ploris kaj
         Ib ploris, kaj post kiam ili tiel estis plorintaj kelkan tempon, ili kuŝiĝis
         sur la verdaĵo kaj endormiĝis.
</p>
<p class="p">
         La suno staris jam alte sur la ĉielo, kiam ili vekiĝis; estis al ili tre
	 malvarme, sed Ib opiniis, ke tie supre sur la altaĵo, sur kiun la suno tra
         inter la arboj tiel brile lumis, ili povus varmiĝi, kaj de tie ili ankaŭ povus
         vidi la domon de liaj gepatroj. Sed ili troviĝis malproksime de ĝi, en tute
         alia parto de la arbaro. Kun grandega malfacileco ili suprengrimpis tute
         sur la altaĵon, kaj jen ili staris sur kruta deklivo apud klara lago kun
         travidebla akvo. Granda nombro da fiŝoj naĝadis en ĝi, prilumitaj de la
         radioj de la suno. Tio, kion la infanoj vidis, estis por ili tute neatendita,
         kaj tute apude ili ekvidis arbeton plenan de nuksoj. Ili deŝiris kaj klakis
         kaj manĝis la delikatajn kernojn, kiuj komencis formiĝi. Jen aperis nova
         surprizo, eĉ teruro. El la arbetaĵo eliris granda maljuna virino, kies
         vizaĝo estis bruna kaj kies haroj estis brile nigraj; la blanko en ŝiaj
         okuloj lumis kiel ĉe negro. Ŝi portis ligaĵon sur la dorso kaj bastonegon
         en la mano; tio estis ciganino. La infanoj ne tuj komprenis, kion ŝi diris;
         kaj ŝi elprenis el la poŝo tri grandajn nuksojn, pri kiuj ŝi diris, ke en ĉiu
         el ili estas kaŝitaj la plej ĉarmaj objektoj, ke tio estas sorĉaj nuksoj.
         Ib rigardis la virinon; ŝi estis tre afabla, kaj tial Ib ricevis kuraĝon kaj
         demandis, ĉu li ricevos la nuksojn; la virino donis ilin al li kaj ŝirkolektis
         al si plenan poŝon da nuksoj avelaj.
</p>
<p class="p">
         Ib kaj Kristino rigardis per grandaj okuloj la tri sorĉajn nuksojn.
</p>
<p class="p">
         "Ĉu en ĉi tiu troviĝas kaleŝo kun ĉevaloj?" demandis Ib.
</p>
<p class="p">
         "Eĉ ora kaleŝo kun oraj ĉevaloj!" respondis la virino.
</p>
<p class="p">
         "En tia okazo donu ĝin al mi!" petis la malgranda Kristino, kaj Ib
         donis ĝin al ŝi, kaj la virino enligis al ŝi la nukson en ŝian koltukon.
</p>
<p class="p">
         "Ĉu en ĉi tiu troviĝas tia sama bela koltuko, kiel Kristino havas?"
         demandis Ib.
</p>
<p class="p">
         "Dek koltukoj tie troviĝas!" respondis la virino, "kaj krom tio
         ankoraŭ elegantaj vestoj, ŝtrumpoj kaj ĉapelo."
</p>
<p class="p">
         "En tia okazo mi ĝin ankaŭ volas havi!" diris Kristino, kaj la 
	 malgranda Ib donis al ŝi ankaŭ la duan nukson. La tria estis malgranda kaj
         nigra.
</p>
<p class="p">
         "Ĉi tiun vi povas konservi por vi!" diris Kristino, "ĝi ankaŭ ja estas
         tre bela."
</p>
<p class="p">
         "Kaj kion ĝi enhavas?" demandis Ib.
</p>
<p class="p">
         "Tion, kio estas plej bona por vi!" respondis la ciganino.
</p>
<p class="p">
         Kaj Ib forte tenis sian nukson. La virino promesis, ke ŝi kondukos ilin
         al ĝusta vojo hejmen, kaj ili iris, sed ĝuste en la direkto ĝuste kontraŭa
         al tiu, en kiu ili devus iri; oni tamen ne devas pro tio akuzi ŝin, ke ŝi
         intencis ŝteli la infanojn.
</p>
<p class="p">
         Meze en la senvojeta arbaro ili renkontis la arbariston Chrän, kiu konis
         Ibon, kaj per lia helpo Ib kun la malgranda Kristino venis returne hejmen
         kie oni estis en granda timo pri ili, Ili ricevis pardonon, kvankam ili
         ambaŭ tute juste meritis la vergon, unue ĉar ili faligis en la akvon la
         porkideton kaj due ĉar ili forkuris,
         Kristino revenis hejmen al sia erikejo, kaj Ib restis en la malgranda
         arbara domo. La unua, kion li faris vespere, estis tio, ke li elprsnis la
         nukson, kiu enhavis en si la "plej bonan" objekton. Li metis ĝin inter la
         pordon kaj sojlon kaj alpremis la pordon; la nukso krakis kaj rompiĝis,
         sed en ĝi ne troviĝis plena kerno; ĝi havis en si ian specon de flartabako
         aŭ vermopulvoro. Ĝi estis vermotrua, kiel oni ordinare diras.
</p>
<p class="p">
         "Jes, tion mi povis antaŭvidi!" diris al si Ib; "kaj efektive, kiamaniere
         en ĝi, en tiel malgranda nukso, povus trovi lokon la plej bona objkto!
         Kristino el siaj du nuksoj ricevos nek elegantajn vestojn nek oran
         kaleŝon."
</p>
<p class="p">
         Venis la vintro, kaj venis la nova jaro.
</p>
<p class="p">
         Pasis multe da jaroj. Ib devis nun komenci la vizitadon de antaŭkonfirmaciaj 
	 lecionoj, kaj la pastro loĝis sufiĉe malproksime. En tiu
         tempo unu fojon venis la ŝipisto kaj rakontis al la gepatroj de Ib, ke la
         malgranda Kristino intencas akcepti servolokon. Li diris, ke tio estas por
         ŝi vera feliĉo, ke ŝi trafas en tiel bonajn manojn, ke ŝi povos servi ĉe tiel
         bonaj homoj. Ŝi iros al la riĉaj gemastroj de drinkejo en la ĉirkaŭaĵo de
         Herning; tie ŝi helpados al la mastrino, kaj se ŝi taŭgos kaj estos 
	 konfirmita, ili ŝin restigos ĉe si.
</p>
<p class="p">
         Ib kaj Kristino diris al si reciproke adiaŭ; iliaj gepatroj rigardis ilin kiel
         gefianĉojn. Ĉe la adiaŭo ŝi montris al li, ke ŝi ĉiam ankoraŭ posedas la
         du nuksojn, kiujn ŝi tiam ricevis de li, kiam ili perdis la vojon en la
         arbaro; ŝi ankaŭ rakontis, ke en sia kofro ŝi konservas la lignajn ŝuojn,
         kiujn li, estante knabo, eltranĉis el ligno kaj donacis al ŝi.
</p>
<p class="p">
         Ib estis konfirmita, sed restis en la domo de sia patrino, ĉar li estis
         lerta lignoŝuisto kaj somere li administradis la malgrandan terposedaĵon 
	 tiel, ke ŝi estis plene kontenta. Ŝi havis por tio nur lin, ĉar la patro
         de Ib mortis.
</p>
<p class="p">
         Nur malofte, ordinare nur per poŝtisto aŭ per vaganta angilvendisto,
         oni aŭdis ion pri Kristino. Ĉe la riĉaj gemastroj estis al ŝi bone, kaj
         kiam ŝi estis konfirmita, ŝi skribis al sia patro kaj komisiis al li ankaŭ
         saluti Ibon kaj lian patrinon. En la letero ŝi skribis pri donaco de ses
         novaj ĉemizoj kaj bela vesto, kiujn ŝi ricevis de siaj gemastroj. Tio estis
         efektive bonaj sciigoj.
</p>
<p class="p">
         En la sekvanta printempo en unu bela tago oni frapis je la pordo de Ib
         kaj de lia patrino, kaj eniris la ŝipisto kun Kristino; ŝi venis vizite por
         unu tago. Ĝuste troviĝis okazo, por veturi ĝis la plej proksima najbaraĵo
         kaj returne, kaj ŝi uzis ĝin. Ŝi estis bela kaj ĉarma kiel delikata fraŭlino
         kaj havis sur si belajn vestojn, kiuj estis kudritaj gustoplene kaj estis al
         ŝi bone alaspektaj. En plena parado ŝi tie staris, kaj Ib havis sur si siajn
         malnovajn ĉiutagajn vestojn. La ĝojo kaj surprizo faris lin muta! Kvankam 
	 li prenis ŝian manon, tenis ĝin forte, kaj plena feliĉo radiis el liaj
         okuloj, li siajn lipojn tamen ne povis movi; sed des pli rapide la 
	 malgranda Kristino ekmovis siajn lipojn, ŝi rakontis multe kaj vigle kaj kisis
         Ibon sur la buŝo. 
</p>
<p class="p">
         "Ĉu vi ankoraŭ min konas?" ŝi demandis. Sed eĉ kiam ili ambaŭ
         restis solaj kaj li ĉiam ankoraŭ staris kaj tenis ŝian manon, li povis nur
         elbalbuti: "Vi fariĝis eleganta sinjorino, kaj mi devas montri min al
         vi en mia malpura kitelo! Kiel ofte mi pensis pri vi kaj pri la malnova
         tempo!"
</p>
<p class="p">
         Brako sub brako ili iris sur la altaĵon kaj rigardis trans Guldenaa al la
         erikejo kun ĝiaj verdaj montetoj, sed Ib nenion diris; tamen kiam ili
         diris al si reciproke adiaŭ; en lia animo estis tute klare, ke Kristino devas
         fariĝi lia edzino; jam en ilia infaneco oni ja nomadis ilin gefianĉoj; ili
         estis, kiel li opiniis, fianĉigita paro, kvankam neniu el ili mem tion
         eldiris.
</p>
<p class="p">
         Nur kelke da horoj ili povis ankoraŭ esti kune, ĉar ŝi devis iri returne
         al tiu loko, kie ŝi elkaleŝiĝis, por morgaŭ frue matene ekveturi returne.
</p>
<p class="p">
         Ŝia patro kaj Ib akompanis ŝin; estis hela lunlumo, kaj kiam ili alvenis al
         sia celo kaj devis disiĝi, Ib tute ne povis ellasi ŝian manon. Kiel ajn klare
         liaj rigardoj esprimis la deziron de lia koro, li tamen povis eldiri ĝin
         nur per malmulte da vortoj, sed ĉiu el ili venis el la plejprofundo de la
         koro. "Se vi en la lasta tempo ne alkutimiĝis al tro eleganta vivo," li
         diris, "kaj se vi estus kontenta vivi en la domo de mia patrino kun mi
         kiel kun via edzo, tiam ni fariĝu geedzoj!... Sed ni povas ja ankoraŭ iom
         atendi!"
</p>
<p class="p">
         "Jes, venos tempo, venos konsilo, Ib!" ŝi diris; kaj ŝi premis al li la
         manon, kaj li kisis ŝin sur la buŝo. "Mi havas konfidon al vi, Ib!" diris
         Kristino, "kaj mi opinias, ke mi vin amas; sed lasu min antaŭe pripensi!"
         Kaj ili disiĝis. Ib rakontis al la ŝipisto, ke li kaj Kristino estas jam
         kvazaŭ fanĉigitaj, kaj la ŝipisto trovis, ke estas tiel, kiel li ĉiam pensis.
         Li akompanis Ibon hejmen kaj dormis kun li en unu lito, kaj tie plu ne
         estis parolate pri la fianĉiĝo.
</p>
<p class="p">
         Pasis unu jaro; du leterojn skribis al si reciproke Ib kaj Kristino, kaj
         ĉiu el ili estis subskribita: "fidela ĝis la morto". Unu tagon la ŝipisto
         venis al Ib kaj transdonis al li salutojn de Kristino. La transdono de la
         pluaj sciigoj videble estis por li malfacila, sed la esenco estis, ke al
	 Kristino estas bone, eĉ pli ol bone, ŝi estas ja bela knabino, estimata kaj
         amata; ke la filo de la mastro venis vizite hejmen; ke li havas en 
	 Kopenhago tre gravan kaj altkvalitan oficon, komizecon en kontoro, ke 
	 Kristino al li plaĉis kaj ŝi lin ankaŭ trovas laŭ sia gusto, ke liaj gepatroj
         ankaŭ ne kontraŭparolas, sed ke nun la koro de Kristino rememorigas
         al ŝi, ke kredeble Ib ĉiam ankoraŭ pensas pri ŝi, kaj ke tial ŝi estas preta
         forpuŝi de si sian feliĉon. Tiel parolis la ŝipisto.
</p>
<p class="p">
         Ib en la unua momento ne diris eĉ unu vorton, sed li paliĝis, skuis la
         kapon kaj poste diris: "Kristino ne devas forpuŝi de si sian feliĉon!"
         "Skribu al ŝi vian opinion per kelke da vortoj!" diris la ŝipisto.
         Kaj Ib skribis; sed li ne povis meti la vortojn tiel, kiel li volis, li
	 trastrekis kaj disŝiris, ― tamen ĝis la mateno li elverkis leteron al la
	 malgranda Kristino, kaj jen estas ĝia enhavo:
</p>
<p class="p">
         „La leteron, kiun vi skribis al via patro, mi legis, kaj mi vidas el ĝi,
         ke al vi en ĉiuj rilatoj estas bone kaj ke vi povas havi eĉ sorton ankoraŭ
         pli bonan. Demandu vian propran koron, Kristino, kaj pripensu bone,
         kio vin atendas, se vi min prenos. Mi povas proponi nur malmulte. Ne
         pensu pri mi nek pri tio, kio fariĝos el mi, sed nur pri via propra profito!
         Per nenia promeso vi estas ligita al mi, kaj se en via koro vi faris al mi
         ian promeson, mi liberigas vin de ĝi. Plena kaj ĉiurilata feliĉo venu sur
         vin, kara Kristino! Dio espereble ankaŭ por mia koro donos konsilon.
</p>
         <p align="right" class="signed">Por ĉiam via sincera amiko. Ib.“</p>
<p class="p">
         La letero estis forsendita, kaj Kristino ĝin ricevis.
</p>
<p class="p">
         La tagon de sankta Marteno estis farita pri ŝi edziĝanonco kiel en la
         preĝejo sur la erikejo, tiel ankaŭ en Kopenhago, kie loĝis la fianĉo, kaj
         tien ŝi veturis kun sia bopatrino, ĉar la fianĉo pro siaj multaj okupoj ne
         povis entrepreni la vojaĝon al Jutlando. Laŭ interkonsento Kristino 
	 renkontiĝis kun sia patro en la vilaĝo Funder, tra kiu ŝia vojo kondukis kaj
         kiu troviĝis ne malproksime de ŝia hejma erikejo; tie ili reciproke diris
         al si adiaŭ. Oni iom eksciis pri tio, sed Ib nenion diris; li estas tre 
	 meditema, diris lia maljuna patrino. Jes, profunde enpensa kaj meditema li
         estis, kaj tial li denove rememoris la tri nuksojn, kiujn li kiel infano
         ricevis de la ciganino kaj el kiuj li du fordonis al Kristino. Tio estis tiuj
         sorĉaj nuksoj, kiuj devis alporti al Kristino oran kaleŝon kun ĉevaloj kaj
         plej belajn vestojn. Jes, jes, tio plenumiĝis! Tiun tutan lukson la sorto
         tie en la potenca reĝurbo Kopenhago donis al ŝi. Por ŝi tio plenumiĝis!
         Por Ib la nukso enhavis en si nur nigran polvon kaj teron. "Tion, kio
         estas la plej bona por li," kiel diris la ciganino, ― jes, tio ankaŭ
	 plenumiĝis, por li la plej bona estis polvo kaj tero. Nun li komprenis klare,
         kion la virino aludis: en la nigra tero, en la malvarma tombo estos por
         li plej bone.
</p>
<p class="p">
         Pasis jaroj, ― ne multaj, sed ho ve, al Ib ili ŝajnis tiel longaj; la 
	 maljunaj gemastroj de la drinkejo mortis, unu mallonge post la alia. La
         tutan havon, multajn milojn da taleroj, heredis la filo. Jes, nun Kristino
         povis veturi en ora kaleŝo kaj porti elegantajn vestojn.
</p>
<p class="p">
         En la du sekvantaj jaroj la patro ricevis de Kristino neniun leteron,
         kaj kiam fine unu letero alvenis, tiam la riĉeco kaj la plezuroj estis
	 malaperintaj. La kompatinda Kristino! Nek ŝi nek ŝia edzo povosciis etendi
         siajn piedojn konforme al la litkovrilo; la riĉaĵo foriris, kiel ili ĝin akiris,
         ĝi havis sur si neniun benon.
</p>
<p class="p">
         La eriko floris, kaj la eriko denove velkis; pli ol unu vintro pelis la
         neĝon super la erikejo kaj super la altaĵo, kie Ib loĝis en silenta izoliĝo.
</p>
<p class="p">
         La printempa suno lumis, kaj Ib estis prilaboranta sian kampon. Subite
         li per sia plugilo surpuŝiĝis sur ion, kio ŝajnis al li siliko; ia stranga
         objekto, simila al nigra rabotaĵo, elŝoviĝis sur la supraĵon, kaj kiam Ib
         ĝin levis, li rimarkis, ke ĝi estas el metalo; la loko, kiun la plugilo
         difektis, brilis tute strange. Tio estis peza, granda ora brakringo el antikva
         idolista tempo. Li estis disfosinta tombon de antikva grandegulo, kaj li
         trovis ĝian plej multekostan ornamon. Ib montris tion al sia pastro, kiu
         klarigis al li ĝian altan valoron. Poste li iris kun li al la distriktestro, kiu
         raportis pri tio en Kopenhagon kaj donis al Ib la konsilon, ke li mem
         transdonu al la estraro la grandvaloran trovitaĵon.
</p>
<p class="p">
         "Vi trovis en la tero la plej bonan, kion ĝi povis doni al vi!" diris la
         distriktestro.
</p>
<p class="p">
         "La plej bonan!" pensis Ib. "La plej bonan por mi ― kaj en la tero!
         En tia okazo la ciganino ja tamen estis prava, se tio estis la plej bona!"
         Ib veturis per la poŝta ŝipo al la ĉefurbo; al li, kiu ĝis nun estis
	 veturinta nur ĝis Gudenaa, la nuna vojaĝo ŝajnis kvazaŭ vojaĝo transoceana.
</p>
<p class="p">
         Kaj Ib alvenis en Kopenhago.
</p>
<p class="p">
         Oni pagis al li la valoron de la trovita oro, tio estis granda sumo: mil
         spesmiloj. Tial Ib nun povis permesi al si vagadon tra la strata labirinto
         de Kopenhago.
</p>
<p class="p">
         Ĝuste en la vespero antaŭ sia forveturo al Aarhus li devojiĝis en la
         stratoj, trafis en tute alian direkton, ol li intencis iri, kaj trans la Kolona
         ponto li trafis al la Kristiana Haveno anstataŭ al la remparo ĉe la 
	 Okcidenta pordego. Kvankam li tenis sin je la okcidenta direkto, li tamen tre
         forte dekliniĝis de la bezonata vojo. Neniun homon oni povis vidi sur la
         strato. Malgranda knabino eliris el mizera domo; Ib petis informon pri la
         vojo, kiun li serĉis. La knabineto surpriziĝis, ekrigardis al li supren, kaj
         en ŝiaj okuloj montriĝis larmoj. Li demandis, kio al ŝi estas; ŝi diris ion,
         kion li ne komprenis, kaj kiam ili ambaŭ troviĝis sub lanterno kaj la lumo
         falis rekte sur ŝian vizaĝon, al li fariĝis tute strange en la animo, ĉar li
         ekvidis antaŭ si la malgrandan Kristinon, ŝian tute vivantan portreton,
         tute tian, kian li ŝin rememoris el la tempo, kiam ili ambaŭ estis infanoj.
</p>
<p class="p">
         Li sekvis la malgrandan knabinon en la mizeran domon kaj supreniris
         laŭ la mallarĝa ruiniĝinta ŝtuparo ĝis malgranda kurba ĉambreto sub la
         tegmento. Peza, sufoka aero plenigis la ĉambreton, nenia lumo tie estis.
</p>
<p class="p">
         En unu augulo aŭdiĝis ĝemado, kaj el tie penetradis malfacila spirado.
</p>
<p class="p">
         Ib ekbruligis alumeton. Sur mizera lito tie kuŝis la patrino de la infano.
</p>
<p class="p">
         "Ĉu mi eble povas en ia maniero helpi al vi?" demandis Ib. "La infano
         renkontis min sur la strato, sed mi mem estas ĉi tie tute fremda en la
         urbo. Ĉu ne troviĝas ĉi tie ia najbaro aŭ iu alia, kiun mi povus voki?"
         Kaj dirante tion, li levis ŝian kapon.
</p>
<p class="p">
         Tio estis Kristino el la erikejo!
</p>
<p class="p">
         De longa tempo ŝia nomo tie en Jutlando ne estis elparolata, ĉar tio
         kaŭzus grandan tumulton en la silenta meditado de Ib, kaj cetere la
         famo kaj la vero rakontis ja nenion bonan: la multo de mono, kiun ŝia
         edzo heredis de siaj gepatroj, faris lin malhumila kaj facilanima. Sian
         konstantan servolokon li forrifuzis, dum duono da jaro li vojaĝadis en la
         eksterlando, poste li revenis kaj faris ŝuldojn; ĉiam pli kaj pli la veturilo
         kliniĝis kaj fine ĝi renversiĝis. Liaj multaj gajaj tablamikoj asertis, ke li
         meritas sian sorton, ĉar li vivis ja kiel absoluta malsaĝulo. Unu matenon
         oni trovis lian kadavron en la palaca lageto.
</p>
<p class="p">
         De post lia morto Kristino suferis tre multe; ŝia pli juna malgranda
         infano, kiu naskiĝis ankoraŭ dum la bonstato, mortis; nun Kristino
         atingis tian gradon, ke danĝere malsana, forlasita, ŝi kuŝis en mizera
         ĉambreto, en tia mizera stato, kian ŝi en siaj junaj jaroj sur sia senhoma
         erikejo eble povus toleri, sed kiu nun, post ŝia alkutimiĝo al pli bonaj
         cirkonstancoj, treege sentigis al ŝi ŝian mizeron. Ŝia pli aĝa infano, kiu
         ankaŭ estis malgranda Kristino, suferadis kun ŝi mizeron kaj malsaton,
         kaj ŝi nun alkondukis al ŝi Ibon.
</p>
<p class="p">
         "Mi timas, ke la morto disigos min de mia malfeliĉa infano!" ŝi ĝemis;
         "kien en la mondo ŝi tiam povos iri!" Plu ŝi nenion povis diri.
</p>
<p class="p">
         Ib denove ekflamigis alumeton kaj trovis peceton da kandelo, kiun li
         ekbruligis; per tio la mizera ĉambreto almenaŭ iom prilumiĝis.
</p>
<p class="p">
         Ib rigardis la malgrandan knabinon kaj rememoris Kristinon en ŝiaj
         junaj jaroj. Pro Kristino li povis esti bona por tiu infano, kiu estis por li
         fremda kaj nekonata. La mortantino lin rigardis, ŝiaj okuloj fariĝis pli
         kaj pli grandaj.... Ĉu ŝi lin rekonis? Li tion ne eksciis, eĉ unu vorton li
         plu ne aŭdis de ŝi.
</p>
<p align="center" class="center">

* * *
          
</p>
<p class="p">
         Estis en la arbaro de Gudenaa, proksime de la erikejo. La aero estis
         griza, la eriko komencis velki, la okcidentaj ventegoj peladis la flavajn
         foliojn en la rivereton kaj trans la erikejon, sur kiu ĉiam ankoraŭ staris
         la domo, konstruita el torfo; en ĝi nun loĝis fremdaj homoj. Sed ĉe la bazo
         de la altaĵo, sub la ŝirmo de altaj arboj, staris malgranda domo, blanka
         kaj afablaspekta. En la ĉambro brulis torfo en la forno, en la ĉambro estis
         sunbrilo, kiu lumis el du infanaj okuloj. Kiel printempa kantado de
         alaŭdo sonis la parolo el la ruĝa ridetanta buŝo de la infano. Vivo kaj
         gajeco regis en la domo, la malgranda Kristino ĵus alveturis. Ŝi sidis sur
         la genuoj de Ib; Ib anstataŭis al ŝi patron kaj patrinon, kiuj ambaŭ 
	 malaperis, kiel sonĝo malaperas ĉe infano kaj ĉe plenkreskulo. Ib sidis en la
         pura, beleta domo, bonhava homo; la patrino de la malgranda infano
         kuŝis sur la tombejo de malriĉuloj en la reĝurbo Kopenhago.
</p>
<p class="p">
         Ib havis monon en la kesto, kiel oni asertis, monon el la tero, kaj krom
         tio li havis ja ankaŭ la malgrandan Kristinon.
</p>
<hr>
<div class="footer">
<a href="malsaghulo.html">Johanĉjo-malsaĝulo&nbsp;&gt;&gt;</a>
</div>
</body>
</html>
