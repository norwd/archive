<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Ekzistas diferenco</title>
</head>
<body background="../bld/papero.jpg">
<div class="header">
<span class="header_left"><a href="muta_libro.html">&lt;&lt;&nbsp;Muta libro</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Ekzistas diferenco</h3>
<p class="first_p">
         Tio estis en la monato Majo, la vento blovis ankoraŭ malvarme, sed la
         printempo jam venis, tion predikis arbetaĵoj kaj arboj, kampoj kaj 
	 herbejoj. Estis amaso da floraĵoj, kaj antaŭ ĉio, supre ĉe la plektbarilo. Ĝuste
         tie la printempo mem zorgis pri siaj aferoj; ĝi parolis de pomarbo, kiu
         eligis nur unu solan branĉon, freŝan, florantan branĉon, ŝarĝitan de
	 rozokoloraj burĝonoj. La arbeto certe mem sciis, kiel bela ĝi estas. Tial ĝi
         tute ne estis surprizita, kiam subite sur la vojo, tute antaŭ ĝi, haltis 
	 sinjora kaleŝo kaj la juna grafino en la kaleŝo diris, ke la pomarbo estas la
         plej ĉarma, kion oni povas vidi, ke ĝi estas la printempo mem en sia plej
         bela prezentiĝo. La branĉon oni derompis, kaj ŝi tenis ĝin en sia delikata
         mano kaj ŝirmis ĝin per sia silka ombrelo. Post tio ili veturis al la 
	 kastelo, kie ilin akceptis altaj salonoj kaj belegaj ĉambroj. Puraj blankaj
         kurtenoj flirtis ĉe la malfermitaj fenestroj, kaj belegaj floroj staris en
         brilantaj diafanaj vazoj, kaj en unu el ili, kiu briletis kvazaŭ ĝi estus
         skulptita el freŝe falinta neĝo, oni plantis la pomarban branĉon inter
         freŝaj helaj branĉoj fagaj; estis plezuro ĝin rigardi.
</p>
<p class="p">
         Tiam la branĉo fariĝis fiera, kaj tio estis ja tute kiel ĉe homoj.
</p>
<p class="p">
         Multaj homoj de diversaj specoj trairis la ĉambrojn, kaj laŭgrade de la
         valoro, kiun ili havis, ili permesis al si esprimi sian admiron. Unuj diris
         absolute nenion, aliaj diris tro multe, kaj la pomarba branĉo rimarkis,
         ke inter la homoj tiel same ekzistas diferenco, kiel inter la kreskaĵoj.
</p>
<p class="p">
         "Unuj servas por ornamo, kaj aliaj por manĝo, ekzistas ankaŭ tiaj, kiuj
         estas tute superfluaj," diris al si la pomarba branĉo; kaj ĉar oni ĝin
         starigis ĝuste ĉe malfermita fenestro, tra kiu ĝi povis rigardi kiel en la
         ĝardenon, tiel ankaŭ sur la kampon, tial ĝi havis sufiĉe da floroj kaj
         kreskaĵoj por konsiderado. Tie staris riĉaj kaj malriĉaj, eĉ kelkaj tro
         malriĉaj.
</p>
<p class="p">
         "Kompatindaj mizeraj herboj!" diris la pomarba branĉo, "tie oni
	 efektive faris diferencon. Kiel malfeliĉaj ili kredeble sin sentas, se tiaspecaj
         estaĵoj ĝenerale povas senti, kiel mi kaj miaspecaj estaĵoj sentas. Estas
         efektive farita diferenco, sed ĝi devas esti farata, alie ĉiuj estus ja
         egalaj!"
</p>
<p class="p">
         La pomarba branĉo rigardis kun kompato precipe unu specon de
	 floroj, kiuj en granda amaso troviĝis sur la kampoj kaj ĉe la terkavoj.
         Neniu ligis ilin en bukedon, ili estis por tio tro simplaj, oni povis eĉ
         trovi ilin inter la pavimaj ŝtonoj, ili ĉie kreskis kiel la plej malbona
         herbo, kaj al tio ili havis ankoraŭ la malbelan nomon "buterfloroj de la
         diablo".
</p>
<p class="p">
         "Kompatinda malestimata kreskaĵo!" diris la pomarba branĉo, "vi ne
         estas kulpa, ke vi fariĝis tio, kio vi estas, ke vi estas tiel simpla kaj ke vi
         ricevis la malbelan nomon, kiun vi havas! Sed kun la kreskaĵoj estas tiel
         same, kiel kun la homoj, nepre devas ekzisti diferencoj!"
</p>
<p class="p">
         "Diferencoj!" diris la radio de la suno kaj kisis la florantan pomarban
         branĉon, sed kisis ankaŭ la flavajn buterflorojn de la diablo sur la kampo,
         ĉiuj fratoj de la sunradio kisis ilin, la malriĉajn florojn tiel same, kiel la
         riĉajn.
</p>
<p class="p">
         La pomarba branĉo neniam meditis pri la senfina amo de Dio al ĉio,
         kio vivas; neniam ĝi meditis pri tio, kiom multe da belaĵo kaj bonaĵo
         kuŝas kaŝite, sed ne forgesite, ― sed tio ja ankaŭ estis tute kiel ĉe homoj.
         La sunradio, la radio de la lumo sciis tion pli bone: "Vi ne vidas
         malproksime, vi ne vidas klare! Kio estas tiu mizera herbo, kiun vi
	 precipe priĝemas?"
</p>
<p class="p">
         "La buterfloroj de la diablo!" diris la pomarba branĉo. "Neniam oni
         ligas ilin en bukedon, oni premas ilin per la piedoj, ili ekzistas en tro
         granda nombro, kaj kiam ili ricevas semon, ĝi flugas en formo de
	 malgrandaj lanaj flokoj super la vojo kaj alkroĉiĝas al la homoj sur la vestoj.
         Herbaĉo ĝi estas! Sed tio ili ja ankaŭ devas esti! Mi estas efektive tre
         danka, ke mi ne fariĝis unu el tiuj floroj"
</p>
<p class="p">
         Sur la kampon venis subite tuta amaso da infanoj; la plej juna el ili
         estis ankoraŭ tiel malgranda, ke li estis portata de la aliaj. Kiam oni
	 sidigis lin sur la herbo inter la flavaj floroj, li laŭte
	 ekridis de ĝojo, baraktis
         per la piedetoj, rulis sin sur la tero, deŝiris nur la flavajn florojn kaj kisis
         ilin en dolĉa senkulpeco. La iom pli grandaj infanoj derompis la florojn
         de la trunketoj kaj formis el ili ringojn, ĝis fine el tio fariĝis tuta ĉeno;
         antaŭe ĉeno ĉirkaŭ la kolo, poste alia trans la ŝultro, pendante ĝis la
         ventro, kaj ankaŭ la kapo ne estis forgesita; belege aspektis la verdaj
         rubandoj kaj la ĉenoj. Sed la plej grandaj infanoj singarde deŝiris la
         elflorintajn kreskaĵetojn, la trunketojn, kiuj portis sur si la floksimile
         kunmetitan semkronon, tiun malkompaktan, aeran, lansimilan floron,
         kiu estas kvazaŭ formita el plej delikataj plumoj, flokoj aŭ lanugoj. Ili
         tenis ĝin antaŭ la buŝo, por per unu ekblovo ĝin tute forblovi. Kiu povos
         tion fari, ricevos novajn vestojn antaŭ la fino de la jaro, diris la avino.
         La malestimata floro estis en tiu okazo ŝatata profeto.
</p>
<p class="p">
         "Ĉu vi vidas?" diris la sunradio, "ĉu vi vidas la belecon, ĉu vi vidas
         la potencon de tiu floreto?"
</p>
<p class="p">
         "Jes, por infanoj!" respondis la pomarba branĉo.
</p>
<p class="p">
         Jen sur la kampon venis maljuna virino, kaj per sia malakra sentenila
         tranĉilo ŝi ekfosis malsupre ĉirkaŭ la radikoj de la floroj kaj eltiris ilin;
         parton de la radikoj ŝi volis uzi kiel aldonon al la kafo, la aliajn ŝi volis
         vendi al la apotekisto kiel kuracilojn.
</p>
<p class="p">
         "Beleco estas tamen io pli alta!" diris la pomarba branĉo. "Nur la
         elektitoj venas en la regnon de la belo! Ekzistas diferenco inter la
	 kreskaĵoj, kiel ekzistas diferenco inter la homoj."
</p>
<p class="p">
         La sunradio parolis pri la senfina amo de Dio al ĉia kreitaĵo kaj al ĉio,
         kio havas en si vivon, kaj ke Li en la tempo kaj la eterneco distribuis
         ĉion egalmezure.
</p>
<p class="p">
         "Jes, tio estas via opinio!" diris la pomarba branĉo.
</p>
<p class="p">
         Nun en la ĉambron eniris homoj, kaj venis ankaŭ la juna grafino, kiu
         tie bele starigis la pomarban branĉon en la diafana vazo, kie la sunlumo
         povis priradii ĝin. Ŝi alportis floron, aŭ ion similan, kiu estis kaŝita inter
         tri aŭ kvar folioj, kiuj estis tenataj ĉirkaŭ ĝi konuse, por ke nenia trablovo
         aŭ venteto povu ĝin difekti. Ĝi estis portata kun tia zorgemeco kaj
	 singardeco, kiun oni ne uzis eĉ por la delikata pomarba branĉo. Tre singarde
         oni nun forprenis la grandajn foliojn, ― kaj kio aperis? La malgranda
         floka semkrono de la flava malestimata buterfloro! Ĝin la grafino estis
         diŝirinta tiel singarde kaj portis tiel zorge, ke neniu el ĝiaj delikataj
         plumetoj, kiuj formis kvazaŭ ĝian nebulan ĉapeton kaj sidis tiel 
	 malkompakte, forbloviĝu. Sendifektan kaj belegan ŝi nun ĝin havis; ŝi admiris
         ĝian belan formon, ĝian aeran klarecon, ĝian tutan originalan
	 kunmetitecon, ĝian belecon, kiam la vento forblovus la semkronon.
</p>
<p class="p">
         "Rigardu, kiel mirinde bele Dio ĝin kreis!" diris la grafino. "Mi
         pentros ĝin kune kun la pomarba branĉo; estas vero, ke ĉi tiu estas
         senfine bela, sed en alia maniero ankaŭ tiu malriĉa floro ricevis de Dio tre
         multe da beleco. Kiel ajn malsimilaj ili estas, ili tamen ambaŭ estas
         infanoj en la regno de la belo."
</p>
<p class="p">
         Kaj la sunradio kisis la malriĉan floron kaj kisis la florantan pomarban
         branĉon, kies folioj ĉe tio kvazaŭ ruĝiĝis.
</p>
<hr>
<div class="footer">
<a href="tombsxtono.html">Malnova tomba ŝtono&nbsp;&gt;&gt;</a>
</div>
</body>
</html>
