<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Ŝtono de la saĝuloj</title>
</head>
<body background="../bld/papero.jpg">
<div class="header">
<span class="header_left"><a href="botelkolo.html">&lt;&lt;&nbsp;Kolo de botelo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Ŝtono de la saĝuloj</h3>
<p class="first_p">
         Vi konas ja la historion pri Holger, la Dano? Ni ĝin ne rakontos al vi,
         sed nur demandos vin, ĉu vi el ĝi memoras, ke "Holger, la Dano, 
	 militakiris la grandan landon Hindujon ĝis la orienta fino de la mondo, ĝis
         tiu arbo, kiu estas nomata arbo de la suno", kiel rakontas Christen
         Pedersen. Ĉu vi konas Christenon Pedersen? Ne estas grave, ĉu vi lin
         konas aŭ ne. Holger, la Dano, transdonis tie al la pastro Jon la regadon
         kaj reĝecon super la tuta Hindujo. Ĉu vi konas la pastron Jon? Ho, tio
         ankaŭ ne estas grava, se vi lin ne konas, ĉar pri li en nia historio tute ne
         estas parolate. Ĉi tie vi aŭdos nur pri la arbo de la suno "en Hindujo,
         oriente ĉe la fino de la mondo", kiel iam pensis tiuj, kiuj ne lernis
         geografion, kiel ni ĝin lernis. Sed tio ankaŭ estas ja indiferenta por ni.
</p>
<p class="p">
         La arbo de la suno estis belega arbo tia, kian ni neniam vidis kaj vi
         ankaŭ neniam havos la okazon vidi. Ĝia branĉaro etendiĝis sur la spaco
         de kelkaj mejloj ĉirkaŭe, ĝi en efektiveco prezentis tutan arbaron, ĉiu el
         ĝiaj plej malgrandaj branĉoj estas siavice tuta arbo. Tie troviĝis palmoj,
         fagoj, pinioj, platanoj; ĉiuj specoj de arboj de la tuta mondo kreskis tie
         kiel malgrandaj branĉoj el la pli grandaj, kaj la grandaj branĉoj mem
         per siaj kurbaĵoj kaj fleksoj similis al valoj kaj altaĵoj. Ili estis kovritaj
         de velurmola verdaĵo, en kiu svarmis amasego da floraĵoj. Ĉiu branĉo
         estis kvazaŭ vasta florriĉa herbejo aŭ plej ĉarma ĝardeno. La suno ĵetadis
         sur la arbon siajn plej ardantajn radiojn, tio estis ja la arbo de la suno.
</p>
<p class="p">
         Ĉi tie kolektiĝadis la birdoj el ĉiuj partoj de la mondo, la birdoj el la
         nepenetreblaj arbaroj de la malproksima Ameriko, el la rozĝardenoj de
         Damasko, el la arbaraj senhomejoj de la interna Afriko, kie la elefanto
         kaj la leono imagas al si, ke ili estas la solaj regantoj. Venadis la
         alcionoj, kaj la cikonio kaj la hirundo kompreneble ankaŭ venadis.
</p>
<p class="p">
         Sed la birdoj ne estis la solaj vivantaj estaĵoj kiuj venadis ĉi tien. La
         cervo, la sciuro, la antilopo kaj centoj da aliaj bestoj, kurlertaj kaj
         belaj, sentis sin ĉi tie kiel hejme. La branĉaro de la arbo estis ja granda
         bonodora ĝardeno, kaj en ĝi, sur la loko, kie la plej grandaj branĉoj
         etendiĝis simile al verdaj altaĵoj, staris palaco el kristalo, kun elvido sur
         ĉiujn landojn de la mondo. Ĉiu el la turoj leviĝis simile al lilio, tra kies
         trunketo oni povis leviĝi supren, ĉar en ĝi troviĝis ŝtuparo. Vi povas
         facile kompreni, ke oni povis eliri sur la foliojn, kiuj prezentis balkonojn. 
</p>
<p class="p">
	 En la ekstrema pinto de la floro mem troviĝis plej bela brilanta
         festosalono, kiu havis kiel tegmenton nur la bluan ĉielon kun la suno
         kaj steloj. En alia maniero la vastaj salonoj en la malsupra parto de la
         palaco estis tiel same belegaj. En iliaj muroj speguliĝis la tuta ĉirkaŭe
         kuŝanta mondo; oni povis observi en ili ĉion, kio okazis, tiel ke oni ne
         bezonis legi gazetojn, kiujn oni cetere ĉi tie ne havis. Ĉion oni povis vidi
         en vivantaj bildoj, se oni nur povus kaj volus tion rigardi, ĉar tro multe
         estas tro multe, eĉ por la plej saĝa homo, kaj ĉi tie loĝis la plej saĝa
         homo. Lia nomo estas tiel malfacile elparolebla, ke vi tute ne povus ĝin
         elparoli, kaj tial ĝi povas esti por vi indiferenta. Li sciis ĉion, kion homo
         povas scii, kiel ajn altan gradon de klereco li povas atingi sur la tero; li
         konis ĉiun elpenson, kiu estis farita aŭ ankoraŭ estis farota, sed ne pli,
         ĉar por ĉio ekzistas limo. La saĝega reĝo Salomono posedis nur duonon
         de tia saĝeco, kaj li estis ja tre saĝa; li havis potencon super la fortoj de
         la naturo kaj super potencaj spiritoj, eĉ la morto mem devis ĉiumatene
         prezenti al li la liston de tiuj, kiuj devis morti en tiu tago. Sed la reĝo
         Salomono ankaŭ devis morti, kaj tio estis la penso, kiu ofte mirinde
         vive okupadis la grandan esploremulon, la potencan sinjoron de la
         palaco en la arbo de la suno. Li ankaŭ, kiel ajn pli alte ol ĉiuj homoj li
         staris koncerne la saĝecon, devis iam morti, tion li sciis, kaj liaj infanoj
         ankaŭ devis morti. Kiel la folioj de la arbaro ili estis velkontaj kaj 
	 cindriĝontaj. Li vidis, kiel la homa generacio estis forblovita kiel la folioj
         de arbo, kaj li vidis, kiel nova generacio ekfloris. Sed la folioj, kiuj unu
         fojon defalis, neniam plu elkreskis denove, ili fariĝis polvo, ili penetris
         en aliajn kreskaĵojn. Kio fariĝas kun la homo, kiam venas la anĝelo de
         la morto? Kian signifon havas la morto? La korpo dissolviĝas, kaj la
         animo... kio ĝi estas? Kio ĝi fariĝas? Kien ĝi iras? "Al eterna vivo,"
         diras la konsolo de la religio. Sed kia estas la transiro? Kie oni vivas kaj
         kiel? "En la ĉielo supre!" diras la piuloj; "supren ni iras!" ―
</p>
<p class="p">
         "Supren!" ripetadis la saĝulo kaj rigardadis supren al la suno kaj al
         steloj. "Supren!" Kaj el la globa formo de la tero li vidis, ke supre kaj
         malsupre estas la sama afero, depende de la vidpunkto, kiun oni okupas
         sur la ŝvebanta globo. Kiam li leviĝis tiel alten, ĝis kie atingas la pintoj
         de la plej altaj montoj de la mondo, tiam la aero, kiun ni ĉi tie malsupre nomas 
	 la "pura ĉielo", prezentiĝis al li kiel karbonigra mallumo,
         simila al etendita tuko, kaj la suno prezentiĝis kiel ardanta globo sen
         radioj, nia tero kuŝis envolvita en flaveta nebulo. Ĉi tie estis la limo por
         la korpa okulo, ĉi tie ankaŭ estis starigita limo por la esplorado de la
         spirito! Kiel malgranda estas nia sciado! eĉ la plej saĝa homo sciis nur
         malmute el tio, kio por ni estas la plej grava.
</p>
<p class="p">
         En unu ĉambreto de la palaco kuŝis la plej granda trezoro de la tero:
</p>
<p class="p">
         "La libro de la vero". Li tralegis ĝin folion post folio. Tio estas libro,
         en kiu ĉiu homo povas legi, sed nur apartajn pecojn; por multaj okuloj
         la skribo aperas kiel tremanta, tiel ke ili ne povas deĉifri la vortojn.
</p>
<p class="p">
         Sur kelkaj folioj la skribo ofte aperas tiel pala, tiel nedistingebla, ke oni
         pensas, ke oni havas antaŭ si malplenan folion. Ju pli saĝa oni estas, des
         pli multe oni povas legi, kaj la plej saĝa homo tralegas plej multe. La
         saĝulo en sia kristala palaco povosciis krom tio kolekti la lumon de la
         steloj kaj la lumon de la suno, la brilon de kaŝitaj fortoj kaj la fajron
         de spiritoj. Ĉe tiu fortigita kaj sur la foliojn direktita lumo, al li 
	 malkovriĝis ankoraŭ pli multe el la skribo, sed en tiu ĉapitro de la libro, kiu
         havas la surskribon "La postmorta vivo", oni ne povis vidi eĉ unu
         punkteton. Tiu fakto afliktis lin. Ĉu li ne povas havi la eblon eltrovi tian
         lumon, ĉe kies brilo lia okulo povus legi tion, kio estas skribita ĉi tie en
         la Libro de la Vero?
</p>
<p class="p">
         Simile al la saĝa reĝo Salomono li ankaŭ komprenis la lingvon de la
         bestoj, li aŭskultadis iliajn kantojn kaj parolojn, sed per tio li koncerne
         tiun punkton ne fariĝis pli saĝa. Li esploris la kaŝitajn fortojn de la
         kreskaĵoj kaj de la metaloj, tiujn fortojn, kiuj havis la eblon forigi 
	 malsanojn, prokrasti la morton, sed ne neniigi ĝin. En ĉio, kio estis kreita
         kaj kion li povis atingi, li penis eltrovi la lumon, kiu povus priradii la
         problemon pri eterna vivo, sed li ĝin ne trovis, la Libro de la Vero kuŝis
         antaŭ li kvazaŭ kun senskribaj folioj. La Kristaneco montris al li en la
         Biblio la konsolon pri eterna vivo, sed li volis tion legi en sia propra
         libro, tamen en ĝi li nenion vidis.
</p>
<p class="p">
         Li havis kvin infanojn, kvar filojn, instruitajn tiel, kiel la plej saĝa
         homo povas instrui siajn infanojn, kaj unu filinon, belan, mildan kaj
         saĝan, sed blindan, kio tamen ne ŝajnis manko por ŝi. La patro kaj la
         fratoj anstataŭis al ŝi la okulojn, ilia amo ĉirkaŭis ŝin per tia prizorgado,
         ke ŝi povis pensi, ke ŝi vidas per propraj okuloj.
</p>
<p class="p">
         Neniam la filoj foriĝis el la salonoj de la palaco pli malproksimen, ol
         kie etendiĝis la branĉoj de la arbo, kaj la fratino ankoraŭ malpli. Ili estis
         feliĉaj infanoj en la hejmo de sia infaneco, en la lando de sia infaneco,
         en la belega, bonodora arbo de la suno. Simile al ĉiuj infanoj ili amis
         rakontojn, kaj la patro rakontis al ili multe, kion aliaj infanoj ne 
	 komprenus, sed ĉi tiuj infanoj jam nun estis tiel same saĝaj, kiel ĉe ni la 
	 plimulto de la maljunaj homoj. Li klarigis al ili tion, kion ili vidis en la
         vivantaj bildoj sur la muroj de la palaco, la laborojn de la homoj kaj la
         iron de la okazintaĵoj en ĉiuj landoj de la mondo. Ofte la filoj deziris
         esti ankaŭ tie ekstere kaj partopreni en ĉiuj tiuj grandaj faroj. Tiam la
         patro diradis al ili, ke la homa mondo havas vivon malfacilan kaj 
	 maldolĉan, ke la aferoj estas ne tute tiel, kiel ili tion vidas el sia bela infana
         mondo. Li paroladis al ili pri la belo, vero kaj bono, dirante, ke tiuj tri
         aferoj kunetenas la mondon kaj, ke sub la premado, kiun ili suferas, la
         mondo fariĝas juvelo, pli klara ol diamanto. Ilia utilo havas valoron antaŭ
         Dio, ĝi priradias ĉion, kaj ĝi estas en efektiveco tio, kion oni nomas "la
         ŝtono de la saĝuloj". Li diris al ili, ke simile al tio, kiel per la kreitaĵo
         oni atingas la certecon pri la ekzistado de Dio, tiel per la homoj mem oni
         atingas la certecon, ke ekzistas tia juvelo; pli li ne povas diri al ili pri tio,
         ĉar pli li ne scias. Tia rakontado por aliaj infanoj estus malfacile 
	 komprenebla, sed ĉi tiuj infanoj tion komprenis, kaj poste espereble ankaŭ la
         aliaj komprenos.
</p>
<p class="p">
         Ili demandis la patron pri la belo, vero kaj bono, kaj li klarigis tion al
         ili, li diris al ili multe, li diris ankaŭ, ke kiam Dio kreis la homon el la
         tero Li donis al sia kreitaĵo kvin kisojn, fajrajn kisojn, korajn kisojn,
         ardantajn diajn kisojn, kaj ili estas tio, kion ni nun nomas la kvin sentoj.
</p>
<p class="p">
         Per ili oni vidas, sentas kaj komprenas la belon, veron kaj bonon, per ili
         oni tion ŝatas, ŝirmas kaj akcelas.
</p>
<p class="p">
         Pri tio la infanoj multe meditis, tage kaj nokte tio ŝvebis antaŭ ilia
         animo. Unu fojon la plej aĝa el la fratoj havis belegan sonĝon, kaj estas
         strange, la dua frato ankaŭ ĝin havis, kaj la tria ĝin havis, kaj la kvara,
         ĉiu el ili havis ĝuste la saman sonĝon. Li sonĝis, ke li elvojaĝis en la
         mondon kaj trovis tie la ŝtonon de la saĝuloj. Kiel luma flamo ĝi radiis
         sur lia frunto, kiam en la brilo de la mateno, sur sia sagrapida ĉevalo li
         galopis super la velure verdaj herbejoj de la ĝardeno de la hejmo returne
         al la patra kastelo, kaj la juvelo ĵetis tian ĉielan lumon kaj tian brilon
         sur la foliojn de la libro, ke fariĝis videbla tio, kio en ĝi estis skribita pri
         la vivo transe de la tombo. La fratino sonĝis nenion pri elvojaĝo en la
         malproksiman mondon, ŝi pri tio ne pensis, ŝia mondo estis la domo de
         ŝia patro.
</p>
<p class="p">
         "Mi rajdos en la malproksiman mondon!" diris la plej aĝa; "mi
         devas sciiĝi, kio en ĝi fariĝas, kaj mi devas movi min inter la homoj.
         Nur al la bono kaj vero mi strebas, per ili mi defendos la belon. Multaj
         aferoj ŝanĝiĝos, kiam mi elpaŝos en la vivon!" Jes, kuraĝaj kaj grandaj
         estis liaj pensoj, kiel ĉe ni ĉiuj hejme en la angulo malantaŭ la forno,
         antaŭ ol ni elvenas en la mondon kaj sciiĝas, kiel efikas pluvo kaj 
	 dornopikoj.
</p>
<p class="p">
         La kvin sentoj de la korpo kaj de la animo estis ĉe li, kiel ĉe la aliaj
         fratoj, tre bone disvolvitaj, sed ĉiu el la fratoj havis precipe unu senton,
         kiu per sia forto kaj disvolviĝo superis ĉiujn ceterajn. Ĉe la plej aĝa ĝi
         estis precipe la sento de vidado, kiun li povis fidi. Li havis, kiel li diris,
         okulojn por ĉiuj tempoj, okulojn por ĉiuj popoloj, okulojn, kiuj egale
         bone povis vidi la trezorojn profunde en la interno de la tero, kiel ankaŭ
         la internon de la homa brusto, kvazaŭ nur vitro gin kovrus, ― tio estas,
         li vidis pli ol ni povas vidi sur la vango, kiu ruĝiĝis aŭ paliĝis, kaj en la
         okulo, kiu ploras aŭ ridetas. Cervo kaj antilopo akompanis lin ĝis la
         okcidenta limo, kaj tie aperis la sovaĝaj cignoj, kiuj flugis al nord-okcidento. 
</p>
<p class="p">
	 Ilin li sekvis, kaj jen li estis malproksime en la malproksima
         mondo; malproksime de la lando de la patro, kiu etendiĝas "ĝis la
         orienta fino de la mondo".
         Ho, kiel larĝe li malfermis la okulojn! Tie oni povis multe vidi, kaj
         estas ĉiam tute alia afero vidi la lokon kaj la objekton mem, ol nur
         admiri ĝin en bildoj, kiel ajn bonaj ĉi tiuj estas, kaj ili estis eksterordinare bonaj, 
	 la bildoj hejme en la palaco de lia patro. Pro mirego pri la
         tuta tumulto kaj pri la tuta karnavala parado, kiu estis elmetita sub la
         nomo de la belo, li preskaŭ perdis ambaŭ okulojn, li tamen ilin ne perdis,
         li havis por ili alian destinon. 
</p>
<p class="p">
         Fundamente kaj honeste li volis entrepreni la laboron ĉe la ekkonado
         de la belo, vero kaj bono; sed en kia stato la aferoj troviĝis? Li vidis, ke
         la malbelo ofte ricevas la kronon, kiu decas al la belo, ke la bono ofte
         ne estas rimarkata kaj la mezvaloraĵo kontraŭe estas aplaŭdata. Oni
         rigardis la nomon, ne la donon, la veston, ne la homon, la profesion, ne
         la talenton. Ne povis esti alie. 
</p>
<p class="p">
         "Nu, nun mi energie min enmiksos!" li pensis, kaj li sin enmiksis. 
</p>
<p class="p">
         Sed dum li serĉis la veron, venis la diablo, kiu estas la patro de la malvero
	 mem. Plej volonte li al la vivanto tuj elbatus ambaŭ okulojn, sed tio
         estus tro malbelmaniera. La diablo faras sian laboron pli ĝentile; li permesis 
	 al li serĉi la veron, serĉi per siaj okuloj nur ĝin kaj la bonon, sed
         dum li fervore rigardadis ĉirkaŭen, la diablo enblovis al li spliton en la
         okulon, en ambaŭ okulojn, unu spliton post la alia. Tio ne estis bona por
         la vidado, eĉ ne por la plej bona vidkapablo. Poste la diablo ŝveligis la
         splitojn tiel, ke ili fariĝis traboj, kaj tiam liaj okuloj pereis. Nun la
         vidanto staris kiel blindulo meze de la vasta mondo kaj ne fidis plu siajn
         okulojn. La bonajn pensojn, kiujn li antaŭe havis pri la mondo kaj pri si
         mem, li forrifuzis, kaj kiam oni forrifuzas la mondon kaj sin mem, tiam
         oni por ĉiam pereas. 
</p>
<p class="p">
         "Pereis!" kantis la sovaĝaj cignoj, kiuj flugis trans la maro orienten;
         "pereis!" kantis la hirundoj, kiuj flugis orienten al la arbo de la suno,
         kaj por tiuj, kiuj tie restis, tio ne estis bonaj sciigoj. 
</p>
<p class="p">
         "Kvankam la vidanton trafis sorto malbona," diris la dua frato,
         "tamen la aŭdanto eble havos sorton pli bonan." Ĉe li precipe akrigita
         estis la sento de aŭdado, li povis aŭdi, kiel la herbo kreskas, tian 
	 perfektecon li atingis. 
</p>
<p class="p">
         Li faris koran adiaŭon kaj forrajdis kun bonaj kapabloj kaj bonaj
         intencoj. La hirundoj lin akompanis, kaj li akompanis la hirundojn, kaj
         jen li estis malproksime de la hejmo tie en la malproksima mondo. 
</p>
<p class="p">
         Eĉ en bona afero tro multe ofte estas malbone; pri tiu vero li baldaŭ
         devis konvinkiĝi. Lia sento de aŭdado estis tro forta, li aŭdis ja, kiel la
         herbo kreskas, sed pro tio li ankaŭ aŭdis la batadon de ĉiu homa koro
         en ĝojo kaj en sufero. Li havis la senton, kvazaŭ la mondo estas unu
         granda horloĝejo, kie ĉiuj horloĝoj batas "tik, tak", ĉiuj turhorloĝoj
         sonas "bam, bam". Estis neelporteble! Malgraŭ tio li tenis siajn orelojn
         streĉite, tiel longe kiel li povis. Fine la tuta kriado kaj bruado fariĝis tro
         forta por unu homo. Jen venis strataj buboj, havantaj la aĝon de sesdek
         jaroj, ― ne la aĝo ja faras la bubecon. Ili kriis kaj bruis; al tio oni eble
         povus ankoraŭ rideti, sed jen venis la klaĉado, kiu siblis tra ĉiuj domoj,
         stratoj kaj stratetoj ĝis la landvojo. La mensogo aŭdigis sin plej laŭte kaj
         estis la reganto, la tintilo de la klaŭno tintis kaj asertis, ke ĝi estas la
         sonorilo de preĝejo, per unu vorto ― la aŭdanto pensis, ke li freneziĝos,
         kaj li ŝtopis per la fingroj siajn ambaŭ orelojn, sed ĉiam li ankoraŭ aŭdis
         falsan kantadon kaj malbonan sonadon. Klaĉaĵo kaj ĉikanaĵo, netoleremaj kaj 
	 persiste subtenataj asertoj, kiuj ne valoris eĉ putran haringon,
         zumis sur la langoj tiel, ke de ilia lerta moviĝado aŭdiĝis konstanta klakado. 
</p>
<p class="p"> 
	 Bruado kaj kriado estis interne kaj ekstere, oni ne povis plu elteni,
         oni povis freneziĝi! Li enŝovis la fingrojn pli profunden en siajn ambaŭ
         orelojn, ĉiam pli profunden, kaj fine krevis al li oreltamburoj, kaj nun
         li jam plu nenion aŭdis, ankaŭ ne la belon, veron kaj bonon. Li fariĝis
         silentema kaj malfidema, li havis konfidon al neniu, fine li eĉ al si mem
         ne konfidis, kaj tio estas granda malfeliĉo. Li ne sukcesis trovi la potencan 
	 juvelon kaj alporti ĝin hejmen, kaj li rezignis pri ĝi kaj pri si mem,
         kaj tio estis la plej malbona. La birdoj, kiuj flugis orienten, disvastigis la
         famon pri tio, ĝis ĝi atingis la palacon de la patro en la arbo de la suno;
         leteroj tien ne venadis, ĉar tien ne iris poŝto. 
</p>
<p class="p">
         "Nun mi provos!" diris la tria, "mi havas bonan nazon!" Tia diro
         estis ne tute delikata, sed li havis tian manieron de parolado, kaj ni
         devas preni lin tia, kia li estis. Li estis la bona humoro mem, kaj krom
         tio li estis poeto, vera poeto. Kion li ne povis esprimi, tion li kantis per
         versoj. Koncerne la iradon de la pensoj, li multe superis ĉiujn aliajn. 
</p>
<p class="p">
         "Mi sentas la meĉaĵon!" li ordinare diradis, kaj efektive la sento de
         flarado estis ĉe li disvolvita en plej alta grado kaj donis al li grandan
         regionon en la regno de la belo. "Unu amas la odoron de pomoj, kaj
         alia la odoron de ĉevalejo!" li diradis. "Ĉiu odora regiono en la regno de
         la belo havas sian publikon. Unuj sentas sin hejme en la odoro de la
         drinkejo, ĉe la fumiĝanta meĉaĵo de la seba kandelo, kie la malbonodoro
         de brando miksiĝas kun la malbona fumo de tabako; aliaj preferas sidi en
         la naŭza odoro de jasmeno kaj frotas sin per plej forta kariofila oleo,
         kiun oni nur povas flari. Aliaj serĉas la freŝan maran aeron, la sanecan
         venteton, aŭ supreniras sur la altan supron de monto kaj altigas sin
         super la agema tumulto de la ĉiutaga vivo!" Jes, tiel li parolis; li tenis
         sin tiel, kvazaŭ li jam antaŭe estis ekstere en la mondo, vivis kun la
         homoj kaj konas ilin, sed tio estis nur lia propra saĝo, tio estis lia poeta
         talento, kiun Dio donace metis al li en la lulilon. 
</p>
<p class="p">
         Jen li diris adiaŭ al la patra palaco en la arbo de la suno, trapaŝis la
         belegajn kampojn de la hejmo, sed poste li sidiĝis sur struton, kiu kuras
         pli rapide ol ĉevalo, kaj kiam li poste vidis la sovaĝajn cignojn, li saltis
         sur la dorson de la plej forta el ili. Li amis ŝanĝojn, kaj tial li flugis al la
         fremdaj landaj transe de la maro kun iliaj grandaj arbaroj, profundaj
         lagoj, potencaj montoj kaj fieraj urboj, kaj kien ajn li venis, tie ŝajnis,
         kvazaŭ sunlumo flugis super la ebenaĵo. Ĉiu floro, ĉiu arbeto odoris pli
         forte, havante la senton, ke proksime troviĝas amiko, protektanto, kiu
         ilin protektas kaj komprenas, eĉ la kripla rozarbeto levis siajn branĉojn,
         malvolvis siajn foliojn kaj aperigis plej ĉarman rozon. Ĉiu povis ĝin
         admiri, eĉ la nigra malseka arbara limako rimarkis ĝian belecon. 
</p>
<p class="p">
         "Mi stampos la floron per mia signo!" diris la limako. "Jen mi
         kraĉis sur ĝin, ion alian mi ne povas fari!" 
</p>
<p class="p">
         "Tiele bedaŭrinde estas la sorto de la belo en la mondo!" diris la
         poeto, kaj li kantis kanton pri tio, kantis ĝin laŭ sia maniero, sed neniu
         ĝin atentis. Tial li donis kelke da spesdekoj kaj plumon de pavo al la
         tamburisto, kaj ĉi tiu transponis la kanton por tamburo kaj tamburis ĝin
         en la urbo, sur ĉiuj stratoj kaj stratetoj. Nun la homoj aŭskultis kaj
         asertis, ke ili ĝin komprenas, ke ĝi estas tre profundpensa. Nun la poeto
         povis kanti pli da kantoj, kaj li kantis pri la belo, la vero kaj la bono, kaj
         oni aŭskultis tion en la drinkejo, kie fumiĝis la seba kandelo, oni
         aŭskultis tion sur la luksa herbejo en la arbaro kaj sur la libera maro. 
</p>
<p class="p">
         Ŝajnis, ke ĉi tiu frato en sia strebado estas pli feliĉa ol liaj du pli aĝaj
         fratoj. Sed tion la diablo ne povis toleri, kaj tial li tuj aperis kun la
         reĝaj kaj preĝejaj incensiloj kaj kun ĉiuj incensoj de honoro, kiuj nur
         ekzistas kaj kies pretigadon la diablo tiel bone komprenas. Li uzis la plej
         fortajn incensojn, kiuj por ĉiu alia estus turmentaj kaj eĉ al anĝelo
         farus kapturnon, des pli al simpla poeto. La diablo scias, kiel li devas
         preni la homojn! Per la incensoj li tiel ekposedis la poeton, ke ĉi tiu tute
         perdis la spiritan ekvilibron, forgesis sian celon, sian patran domon, per
         unu vorto ĉion, eĉ sin mem; li tute dissolviĝis en la fumo kaj incensoj. 
</p>
<p class="p">
         Ĉiuj birdetoj funebris, kiam ili tion aŭdis, kaj dum tri tagoj ili tute ne
         kantis. La nigra arbara limako fariĝis ankoraŭ pli nigra, ne pro malĝojo,
         sed pro envio. "Al mi," ĝi diris, "oni devus incensi, ĉar mi donis al li la
         ideon por lia plej glora kanto, la tamburkanto pri la irado de la mondo,
         mi kraĉis sur la rozon, mi povas starigi atestantojn pri tio!" 
</p>
<p class="p">
         Sed hejme en Hindujo oni nenion aŭdis pri tio, ĉiuj birdetoj ja funebris
         kaj silentis dum tri tagoj, kaj kiam la tempo de la funebro finiĝis, tiam
         montriĝis, ke la funebro estis tiel forta, ke ili tute forgesis, pri kiu ili
         funebris. Tiel iras la aferoj! 
</p>
<p class="p">
         "Nun mi ankaŭ devas eliri en la mondon kaj eble ne plu reveni, tiel
         same, kiel la aliaj!" diris la kvara frato. Li ankaŭ posedis bonan
         humoron, kiel tiu, kiu laŭaĝe estis plej proksima al li, sed li ne estis
         poeto, kaj ĝuste pro tio li havis plenan kaŭzon esti en bona humoro. Ili
         ambaŭ disvastigadis en la palaco viglecon kaj gajecon, nun el ĝi malaperis
         la lasta kvanto de la gajeco. La vidado kaj aŭdado ĉiam estis rigardataj de
         la homo kiel la plej gravaj sentaj kapabloj, kiujn oni deziras al si havi
         pleje fortajn kaj akrajn, la tri aliaj sentoj estas rigardataj kiel malpli
         gravaj. Sed tio tute ne estis la opinio de ĉi tiu filo, li precipe disvolvis al
         si la guston en ĉiu senco, en kiu oni povas kompreni tiun vorton, kaj la
         gusto havas grandan potencon kaj fortan signifon. Ĝi regas tion, kio iras
         tra la buŝo, kaj ankaŭ tion, kio trafluas la spiriton; tial la frato 
	 gustumadis ĉion, kio troviĝis sub la frunto, en la poto, en la botelo kaj en la
         plado. Tio estas la maldelikata flanko de lia profesio, li diris; ĉiu homo
         estis por li frunto, en kiu io bolis, ĉiu lando en spirita senco estis por li
         grandega kuirejo; kaj nun li volis forvojaĝi kaj elprovi ĉion per sia gusto. 
</p>
<p class="p">
         "Eble al mi la feliĉo estos pli favora, ol al miaj fratoj!" li diris. "Mi
         nun vojaĝos, sed kian veturrimedon mi elektu? Ĉu la aerostatoj estas jam
         elpensitaj?" li demandis sian patron, kiu sciis ja pri ĉiuj elpensoj, kiuj
         estis jam faritaj aŭ kiuj estis ankoraŭ farotaj. Sed la aerostatoj ankoraŭ
         ne estis elpensitaj, ankaŭ ne la vaporŝipoj nek la fervojoj. "Tio ne
         malhelpas," li diris, "mi tamen prenos aerostaton; mia patro scias,
         kiel ili devas esti pretigataj kaj direktataj, kaj mi tion lernos. Neniu ĝis
         nun konas tiun elpenson, kaj tial oni pensos, ke tio estas aera fenomeno.
         Post la uzo de la aerostato mi ĝin forbruligos, kaj por tiu celo vi devas
         doni al mi kelke da pecoj de la estonta elpensaĵo, kiun oni nomos ĥemiaj
         alumetoj." 
</p>
<p class="p">
         Ĉion ĉi tion li ricevis, kaj poste li ekflugis, kaj la birdoj akompanis lin
         multe pli malproksimen, ol ili akompanis la aliajn fratojn. Ili volis vidi,
         kiel iras la veturado, kaj ĉiam pli granda nombro da birdoj alflugis, ĉar
         ili estis tre scivolemaj. Ili pensis, ke tio, kio tie flugas, estas ia nova birdo!
         Imponanta sekvantaro aliĝis al ĝi. La aero fariĝis nigra de la birdoj, ili
         venis kiel granda nubo, kiel svarmo da akridoj super Egiptujo; kaj jen li
         estis ekstere en la malproksima mondo. 
</p>
<p class="p">
         "La orienta vento estis por mi bona amiko kaj brava helpanto!" li
         diris. 
</p>
<p class="p">
         "La orienta kaj la okcidenta vi volis diri? "diris la ventoj." Ni du
         laboris alterne, alie vi ne povus veturi nordokcidenten." 
</p>
<p class="p">
         Sed li ne aŭdis, kion diris la ventoj, kaj tio ne estas ja grava. La birdoj
         nun lin plu ne akompanis. Kiam ili estis kune en granda nombro, al
         kelkaj el ili la veturo tedis. "Jam tro multe ni faras por tiu objekto," ili
         diris; "ĝi povas ankoraŭ tro multe pensi pri si. Ĝi ne estas inda la postflugadon, 
	 ĝi estas nenio, ĝi estas absurdaĵo!" Tial ili restis, ili ĉiuj
         restis; la tuta afero estis ja senvaloraĵo. 
</p>
<p class="p">
         La aerostato malleviĝis super unu el la plej grandaj urboj, kie la
         aerveturanto sidiĝis sur la plej alta loko, sur la pinto de la preĝeja turo.
         La balono denove leviĝis supren, kion ĝi ne devis fari. Kie ĝi restis kaj
         kio el ĝi fariĝis, oni ne scias, sed tio ne estas ja grava, ĉar ĝi ne estis
         ankoraŭ elpensita. 
</p>
<p class="p">
         Jen la veturinto sidis tute alte sur la pinto de la preĝeja turo, la birdoj
         ne flugis al li, li fariĝis enuiga por ili, kaj ili fariĝis enuigaj por li. Ĉiuj
         kamentuboj de la urbo fumis kaj odoris. 
</p>
<p class="p">
         "Tio estas altaroj, kiuj estas starigitaj por vi!" diris la vento; ĝi volis
         diri al li ion agrablan. Tre kuraĝe li sidis ankoraŭ tie supre kaj rigardis
         malsupren sur la popolon sur la stratoj. Jen paŝis unu fiera pri sia
         monsako, alia estis fiera pri sia ŝlosilo malantaŭ la frako, kvankam li
         havis nenion por ŝlosi; unu estis fiera pri sia surtuto, kiu estis plena de
         tineoj, alia estis fiera pri sia korpo, kiun jam mordetadis la vermoj. 
</p>
<p class="p">
         "Ho vanteco! Jes, mi devas baldaŭ iri malsupren, por iom kirli en la
         potoj kaj gustumi!" li diris. "Sed mi volas ankoraŭ iomete sidi ĉi tie, la
         vento tiel agrable tiklas min sur la dorso, estas al mi tre komforte. Tiel
         longe, kiel la vento blovas, mi restos ĉi tie. Mi volas iom ripozi; estas bone
         longe resti matene en la lito, se oni havas multe por fari, diras la
         maldiligentulo. Sed maldiligenteco estas la radiko de ĉia malbono, kaj
         malbono ne ekzistas en nia familio, tion diras mi, kaj tion diras ĉiu sur
         la strato. Mi sidos ĉi tie tiel longe, kiel blovas la vento, tio estas por mi
         bongusta!" 
</p>
<p class="p">
         Kaj li restis; sed li sidis sur la ventmontrilo de la turo, ĝi konstante
         turniĝadis kun li, kaj tial li pensis, ke ĉiam blovas la sama vento; li restis,
         kaj tie li povis longe sidi. 
</p>
<p class="p">
         Sed en Hindujo en la palaco sur la arbo de la suno fariĝis malplene kaj
         silente, kiam la fratoj unu post la alia foriris. 
</p>
<p class="p">
         "Iliaj aferoj iras ne bone!" diris la patro; "neniam ili alportos hejmen
         la brilantan juvelon, por mi ĝi ne estas trovebla; ili malaperis, ili mortis!"
         Kaj li kliniĝis super la Libron de la Vero kaj rigide rigardis la folion, sur
         kiu li povus legi pri la postmorta vivo, sed li nenion povis vidi nek sciiĝi. 
</p>
<p class="p">
         La blinda filino estis lia konsolo kaj lia ĝojo: tutkore kaj amoplene ŝi
         estis alligita al li. Por lia ĝojo, por lia feliĉo ŝi deziris, ke la grandvalora
         juvelo estu trovita kaj alportita hejmen. En ĝojo kaj malĝojo ŝi pensadis
         pri siaj fratoj. Kie ili estas? Kie ili loĝas? Ŝi tre deziris, ke ŝi povu sonĝi
         pri ili, sed estas strange, eĉ en sonĝo ŝi ne povis kuniĝi kun ili. Fine unu
         nokton ŝi sonĝis, ke iliaj voĉoj sonas al ŝi, ke ili ŝin petegas pri io, ke ili
         vokas al ŝi el la malproksima mondo, kaj ŝi devis elvojaĝi, malproksimen,
         malproksimen, kaj tamen ŝi havis la senton, ke ŝi troviĝas ankoraŭ en la
         domo de sia patro; la fratojn ŝi ne trovis, sed en sia mano ŝi sentis kvazaŭ
         brulantan fajron, tio tamen ne doloris, ŝi tenis la brilantan juvelon kaj
         alportis ĝin al sia patro. Kiam ŝi vekiĝis, ŝi en la unua momento pensis,
         ke ŝi ĝin ankoraŭ tenas; tio estis ŝia ŝpinfasko, kiun ŝi premis en sia
         mano. En la longa nokto, kiu ŝin ĉirkaŭis, ŝi senĉese ŝpinadis, la fadeno
         sur ŝia ŝpinilo estis pli delikata ol araneaĵo; homaj okuloj ne povus distingi 
	 la apartan fadenon; ŝi malsekigis ĝin per siaj larmoj, kaj tial ĝi
         estis fortika kiel ankra ŝnurego. Si leviĝis, ŝia decido estis preta, la sonĝo
         devis fariĝi efektivaĵo. Estis nokto, ŝia patro dormis; ŝi kisis al li la
         manon, prenis sian ŝpinilon kaj alligis la finon de la fadeno al la domo
         de la patro, ĉar alie la malfeliĉa blindulino ja neniam povus trovi la vojon
         hejmen. Ĉi tiu fadeno devis esti ŝia teniĝilo, ĝin ŝi fidis, sed ne sin mem
         aŭ aliajn homojn. Ŝi deŝiris kvar foliojn de la arbo de la suno, ŝi volis
         transdoni ilin al la ventoj, por ke ĉi tiuj alportu ilin al la fratoj kiel
         leteron kaj saluton, se ŝi ilin ne trovos tie en la malproksima mondo. 
</p>
<p class="p">
         Kiel al ŝi estos en tiu mondo, al ŝi, la malfeliĉa blinda infano! Sed ŝi
         havis la nevideblan fadenon, je kiu ŝi povis teniĝi; sed antaŭ ĉio havis
         unu econ: profundan sentemecon, kiu estis en ŝi tiel forta, ke ŝi kvazaŭ
         havis okulojn sur la pintoj de la fingroj kaj orelojn en la koro. 
</p>
<p class="p">
         Tiamaniere ŝi elpaŝis en la bruan, tumultan, strangan mondon; kaj
         kien ajn ŝi venis, la ĉielo fariĝis sune hela, ŝi povis senti la varmajn
         radiojn, la ĉielarko elstreĉiĝis el la nigra nubo en la bluan aeron. Ŝi
         aŭdis la kantadon de la birdoj, ŝi spiris la bonodoron el la oranĝoĝardenoj 
	 kaj fruktoĝardenoj, kiu estis tiel forta, ke ŝi preskaŭ povis ĝin
         gustumi. Mildaj tonoj kaj belega kantado atingis ŝian orelon, sed ankaŭ
         bruo kaj krioj. Pensoj kaj opinioj strange disputis inter si reciproke. En
         la plej profunda angulo de ŝia koro aŭdiĝis la koraj kaj pensaj sonoj el la
         brusto de la homoj; ĥore sonadis al ŝi: 
</p>

<center class="lg">
         <span class="l">„Nur larmoj estas nia vivo,</span>
<br>
         <span class="l">Nur sonĝo ploroplena!“</span>
<br>
</center>
<p class="p">
         Sed sonis ankaŭ la kanto:
</p>
<center class="lg">     <span class="l">„Kuniĝu tamen, ke la vivo</span>
<br>
         <span class="l">Fariĝu rozoĉena!“</span>
<br>
</center>
<p class="p">
         Malgaje sonis:
</p>
<center class="lg">
         <span class="l">„La maljunul' kaj la junulo</span>
<br>
         <span class="l">Nur pri si mem memoras.“</span>
<br>
</center>
<p class="p">
         Sed sonis ankaŭ la respondo:
</p>
<center class="lg">
         <span class="l">„En la arbaro, sur la kampoj</span>
<br>
         <span class="l">Per amo ĉio floras.“</span>
<br>
</center>
<p class="p">
         Kaj kvankam ĉirkaŭe aŭdiĝis laŭta kantado:
</p>
<center class="lg">
         <span class="l">„Pri ĉio ridu vi kaj moku,</span>
<br>
         <span class="l">En ĥor' kun hunda bojo!“</span>
<br>
</center>
<p class="p">
         Tamen plej profunde en la koro de la blinda knabino sonis:
</p>
<center class="lg">
         <span class="l">„Vi fidu Dion, Li vin gardos</span>
<br>
         <span class="l">Eĉ sur danĝera vojo!“</span>
<br>
</center>
<p class="p">
         Kie ajn ŝi aperis en la rondo de viroj aŭ virinoj, ĉe maljunuloj aŭ
         junuloj, tie en la animoj eklumis la komprenado de la vero, bono kaj
         belo. Kien ajn ŝi venis, ĉu en la laborejon de artisto, ĉu en riĉan festosalonon, 
	 ĉu inter la bruantajn radojn de fabriko, ĉie fariĝis tiel, kvazaŭ
         la suna radio venis, la kordo eksonis, la floro odoris kaj la refreŝiga guto
         da roso falis sur la senfortiĝintan folion. 
</p>
<p class="p">
         Sed tion la diablo ne povis permesi. Li havas pli da saĝo ol dekmil
         viroj, kaj tial li elpensis rimedon, por helpi al si, Li iris al la marĉo, prenis
         vezikojn de malboniĝinta akvo kaj lasis ruliĝi super ili la sepoblan eĥon
         de mensogo, por ke ili per tio fariĝu pli fortikaj. Li pulvorigis pagitajn
         honorajn versojn kaj mensogajn supertombajn parolojn, kiom multe li
         povis akiri, kaj kuiris ilin en larmoj, kiujn ploris la envio. Sur tion li
         ŝutetis ŝminkon de la vangoj de flaveta fraŭlino, kaj el ĉio li kreis knabinon, 
	 kiu laŭ sia formo kaj manieroj tute similis al la blinda benportanta
         knabino. La homoj ŝin nomis "la milda anĝelo plena de profunda
         sento", kaj tiamaniere la artifiko de la diablo havis plenan sukceson. La
         mondo ne sciis, kiu el la du anĝeloj estis la vera, kaj kiamaniere la
         mondo povus tion scii! 
</p>
<center class="lg">
         <span class="l">„Vi fidu Dion. Li vin gardos</span>
<br>
         <span class="l">Eĉ sur danĝera vojo!“</span>
<br>
</center>
<p class="p">
         kantis la blinda knabino kun plena fido. La kvar verdajn foliojn de la
         arbo de la suno ŝi transdonis al la ventoj, por ke ili portu ilin kiel saluton
         kaj leteron al ŝiaj fratoj, kaj ŝi estis tute certa, ke tio estos plenumita,
         ke estos plenumita eĉ tio, ke la juvelo troviĝos, tiu juvelo, kiu brilas pli
         ol ĉiuj surteraj belegaĵoj; ke de la frunto de la homaro ĝi radios al la
         domo de ŝia patro. 
</p>
<p class="p">
         "Al la domo de mia patro!" ŝi ripetis; "jes, sur la tero troviĝas tiu
         juvelo, kaj mi alportas kun mi pli ol la konvinkon pri tio; mi sentas ĝian
         ardon, pli kaj pli ĝi fariĝas sentebla en mia fermita mano. Ĉiun grajneton
         da vero, kiu estis sufiĉe delikata, por ke la akra vento povu ĝin forporti,
         mi kolektis kaj konservis; mi saturis ĝin per la odoro de ĉiuj belaĵoj, da
         kiuj en la mondo ekzistas tiom multe, eĉ por blindulo. Mi prenis la sonon,
         kiun la bono aperigis en la koro de homo, kaj mi almetis ĝin al tio. La
         tutaĵo, kiun mi alportas, estas nur polvero, sed ĝi estas polvo de la 
	 serĉata juvelo; mia tuta mano estas plenigita de ĝi!" Ŝi etendis sian manon
         ― renkonte al la patro. Ŝi estis en la hejmo, ŝi atingis ĝin en flugo de
         penso, ne ellasante la nevideblan fadenon, kiu kondukis al la domo de la
         patro. 
</p>
<p class="p">
         La malbonaj potencoj ĵetis sin kun la bruo de uragano sur la arbon de
         la suno kaj enpremis sin kun puŝo de vento tra la nefermita pordo en la
         ĉambreton. 
</p>
<p class="p">
         "La fino alproksimiĝas!" diris la patro kaj kaptis la manon, kiu malfermiĝis. 
</p>
<p class="p">
         "Ne!" ŝi ekkriis kun konscio de certeco, "ĝi ne povas alproksimiĝi! 
         Mi sentas, ke la radio varmigas mian animon!" 
</p>
<p class="p">
         Kaj la patro ekvidis lumantan flamon, kiam la brilanta polvero el ŝia
         mano falis sur la blankajn foliojn de la libro, kiuj devis doni sciigon pri
         la certeco de la eterna vivo. En blindiga brilo tie montriĝis skribo, nur
         unu videbla vorto, la sola vorto: 
</p>
         
	<span class="l">"Kredo."</span>
<br>
<p class="p">
	 Kaj denove tie troviĝis la kvar fratoj; sopiro al la hejmo ilin atakis
         kaj gvidis, kiam la verda folio falis al ili sur la bruston. IIi venis, ilin
         sekvis la migrantaj birdoj, la cervo, la antilopo kaj ĉiuj bestoj de la
         arbaro. Ili ankaŭ volis partopreni en la ĝojo, kaj kial la bestoj tion ne
         faru, se ili povas? 
</p>
<p class="p">
         Kaj kiel ofte, kiam radio de la suno tra truo en la pordo falas en polvan
         ĉambron, ni vidas, ke tie moviĝas lumanta kolono da polvo, tute tiel
         same ― sed ne tiel maldelikate kaj mizere, eĉ la ĉielarko estas tro peza. 
</p>
<p class="p">
         kaj ne sufiĉe kolorriĉa en komparo kun la vidaĵo, kiu tie prezentiĝis ―
         tiel same el la folioj de la libro, el la lumanta vorto "kredo" ĉiu grajneto
         da vero leviĝis kun la brilo de la belo, kun la sono de la bono, radiante
         pli forte ol la fajra kolono en la nokto, kiam Moseo kaj la popolo Izrael
         vojiris al la promesita lando; el la vorto "kredo" leviĝis la ponto de
         espero al la eterna amo de la Plejpotenculo.
</p>
<hr>
<div class="footer">
<a href="supo.html">Supo el kolbasaj bastonetoj&nbsp;&gt;&gt;</a>
</div>
</body>
</html>
