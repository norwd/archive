<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Malnova tomba ŝtono</title>
</head>
<body background="../bld/papero.jpg">
<div class="header">
<span class="header_left"><a href="diferenco.html">&lt;&lt;&nbsp;Ekzistas diferenco</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Malnova tomba ŝtono</h3>
<p class="first_p">
         En malgranda urbeto, ĉe unu homo, kiu havis sian propran negocon
         en unu vespero de la jartempo, pri kiu oni diras "la vesperoj 
	 plilongiĝas", la tuta familio sidis kune en rondeto. Estis ankoraŭ trankvile kaj
         varme; la lampo brulis, la longaj flankkurtenoj pendis antaŭ la fenestroj,
         sur kiuj staris florpotoj, kaj ekstere estis hela lunlumo. Sed pri tio ili ne
         parolis; ili parolis pri malnova granda ŝtono, kiu kuŝis malsupre sur
         la korto, tute apude de la kuireja pordo, sur kiu la servistinoj ofte
         starigadis la purigitajn kuprajn vazojn, por ke ili sekiĝu en la suno,
         kaj kie la infanoj volonte ludadis, ― tio estis en efektiveco malnova
         tomba ŝtono.
</p>
<p class="p">
         "Jes," diris la mastro, "mi opinias, ke ĝi devenas el la malnova
         malkonstruita monaĥeja preĝejo; kiel la katedro, tiel ankaŭ la
	 monumentoj kaj tombaj ŝtonoj estis disvenditaj. Mia formortinta patro aĉetis
         kelke da ili; oni disbatis ilin por la pavimado, sed ĉi tiu ŝtono restis, kaj
         de tiu tempo ĝi kuŝas sur la korto."
</p>
<p class="p">
         "Oni povas tre bone vidi, ke tio estas tomba ŝtono!" diris la plej aĝa
         el la infanoj; "oni povas ankoraŭ vidi sur ĝi sablan horloĝon kaj pecon de
         anĝelo, tamen la surskribo, kiu troviĝis sur ĝi, preskaŭ tute defrotiĝis,
         nur la nomo "Preben" kaj tuj post ĝi granda "S" kaj iom pli malsupre
         la vorto "Marta" estas ankoraŭ rekoneblaj; sed pli oni ne povas deĉifri,
         kaj ankaŭ tion oni rekonas nur post pluvo aŭ post lavo de la ŝtono."
</p>
<p class="p">
         "Ho Dio! tio estas la tomba ŝtono de Preben Svan kaj de lia edzino!"
</p>
<p class="p">
         ekkriis maljuna viro, kiu laŭ sia aĝo povis esti la avo de ĉiuj, kiuj troviĝis
         en la ĉambro. "Jes, tiuj geedzoj estis el la lastaj, kiujn oni enterigis sur
         la malnova monaĥeja tombejo. Tio estis maljuna bonkora paro el la tempo
         de mia knabeco; ĉiuj ilin konis kaj amis; ili estis la plej maljuna geedza
         paro en nia regiono. La homoj rakontis pri ili, ke ili posedas barelon da
         oro, kaj tamen ili estis vestitaj simple, per plej maldelikata ŝtofo, sed ilia
         tolaĵo estis blindige blanka. Tio estis bonega maljuna paro, Preben kaj
         Marta! Kiam ili sidis sur la benko, kiu staris sur la alta ŝtona ŝtuparo antaŭ
         la domo kaj super kiu la maljuna tilio etendis siajn branĉojn, kaj ili
         kapsalutadis amike kaj afable, tiam al la homoj fariĝis tre ĝoje en la
         animo. Ili estis senfine bonkoraj por la malriĉuloj, ili nutradis ilin,
         donadis al ili vestojn, kaj prudento kaj vera kristaneco montriĝadis en
         ilia tuta bonfarado. Kaj kion diri precipe pri la edzino! Mi memoras tiun
         tagon tre klare; mi estis malgranda knabo, kaj mi estis kun mia patro
         tie ĉe la maljuna Preben, kiam ŝi ĵus mortis; la maljuna homo estis tre
         ekscitita kaj ploris kiel infano. La kadavro kuŝis ankoraŭ en la 
	 dormoĉambro, tute apude de tiu ĉambro, en kiu ni sidis, ― li parolis kun mia
         patro kaj kun kelkaj najbaroj pri tio, kiel solece nun fariĝos ĉe li, kiel
         belege estis antaŭe, kiom multe da jaroj ili vivis kune kaj kiamaniere
         okazis, ke ili ekkonis kaj ekamis unu la alian. Kiel mi diris, mi estis
         tiam malgranda, kaj mi staris kaj aŭskultis, sed stranga sento ekkaptis
         min, kiam mi aŭskultis la maljunan homon kaj vidis, kiel li kun ĉiu
         momento fariĝadis pli vigla kaj ricevis ruĝajn vangojn, kiam li parolis pri
         la tago de la fianĉiĝo, pri tio, kiel ĉarma ŝi estis, kiom multe da 
	 malgrandaj senkulpaj ĉirkaŭvojoj li faris, por renkontiĝi kun ŝi. Li parolis
         pri la tago de la edziĝo, ĉe tio liaj okuloj lumis, li kvazaŭ ankoraŭ unu
         fojon travivis la feliĉan ĝojan tempon, ― kaj dume ŝi kuŝis tie senviva en
         la apuda ĉambro, maljuna virino, kaj li estis maljuna viro kaj parolis pri
         la tempo de la espero... jes, jes, tiel iras la aferoj! Tiam mi estis nur
         infano, kaj nun mi estas maljuna kiel Preben Svan. La tempo iras kaj ĉio
         ŝanĝiĝas! Mi memoras plej klare la tagon de ŝia enterigo; la maljuna
         Preben iris tuj post la ĉerko. Kelke da jaroj antaŭe la geedzoj lasis pretigi
         por si sian tomban ŝtonon kun surskribo kaj nomoj, lasante libera nur la
         lokon por la jaro de la morto; vespere oni elveturigis la ŝtonon kaj metis
         ĝin sur la tombon, ― kaj unu jaron poste oni ĝin denove levis kaj oni
         metis la maljunan Preben apud lia edzino. Ili ne restigis tian riĉecon,
         kiel la homoj supozis kaj asertis! La postrestaĵo transiris al parencoj,
         kiuj loĝis tro malproksime kaj pri kies ekzistado oni antaŭe nenion iam
         aŭdis. Ilian domon el trabaĵoj kun la benko sur la alta ŝtona ŝtuparo sub
         la tilio oni laŭ ordono de la magistrato malkonstruis, ĉar ĝi estis tro
         kaduka, por ke oni povu lasi ĝin stari. Kiam poste oni faris tion saman
         kun la monaĥeja preĝejo kaj la tombejon oni fermis, tiam la tomba ŝtono
         de Preben kaj Marta, kiel ankaŭ ĉio alia, kio tie troviĝis, trafis en la
         manojn de diversaj aĉetantoj, kaj okazis tiel, ke tiu ŝtono ne estis
	 disbatita kaj uzita, sed kuŝas ankoraŭ sur la korto kiel ludloko por la infanoj
         kaj kiel sekigloko por la purigitaj kupraj vazoj. La pavimita strato
	 kondukas nun super la ripozejo de la maljuna Preben kaj de lia edzino, kaj
         neniu plu ilin memoras!"
</p>
<p class="p">
         La maljuna homo, kiu tion rakontis balancis malĝoje la kapon. 
</p>
<p class="p">
	 "Forgesita! Ĉio estos forgesita!" li diris.
</p>
<p class="p">
         Post tio oni en la ĉambro parolis pri aliaj aferoj. Sed la plej malgranda
         knabo, infano kun grandaj seriozaj okuloj, grimpis sur seĝon malantaŭ
         la kurtenoj kaj rigardis sur la korton, kie la luno hele lumis sur la
         grandan ŝtonon, kiu antaŭe ĉiam aspektis por li malplena kaj plata, sed
         nun kuŝis kiel granda folio de historia libro. Ĉion, kion la knabo aŭdis
         pri Preben kaj pri lia edzino, enhavis en si la ŝtono. Li rigardis al ĝi
	 malsupren, kaj li rigardis al la klara, hela luno supren, en la puran, altan
         aeron, kaj estis, kvazaŭ la vizaĝo de Dio radias sur la teron.
</p>
<p class="p">
         "Forgesita! Ĉio estos forgesita!" estis dirite en la ĉambro; kaj en tiu
         momento anĝelo kisis nevideble la bruston kaj frunton de la knabo kaj
         flustris mallaŭte: "Konservu bone la donitan semon, konservu ĝin ĝis la
         tempo de matureco! Per vi, kara infano, la forviŝita surskribo, la
	 aerdetruita tomba ŝtono konserviĝos en helaj oraj trajtoj por la venontaj
	 generacioj! La maljunaj geedzoj denove irados mano en mano tra la
	 malnovaj stratoj, ridetante kaj kun freŝaj ruĝaj vangoj sidos sur la ŝtona
         ŝtuparo sub la tilio kaj kapsalutados malriĉulojn kaj riĉulojn. La sema
         grajno de ĉi tiu horo post serio da jaroj disvolviĝos en florplenan poemon.
         La bonaĵo kaj belaĵo ne forgesiĝas, ĝi vivas en legendoj kaj kantoj."
</p>
<hr>
<div class="footer">
<a href="plej_bela_rozo.html">Plej bela rozo de la mondo&nbsp;&gt;&gt;</a>
</div>
</body>
</html>
