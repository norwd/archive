<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Du pavimbatiloj</title>
</head>
<body background="../bld/papero.jpg">
<div class="header">
<span class="header_left"><a href="lasta_perlo.html">&lt;&lt;&nbsp;Lasta perlo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Du pavimbatiloj</h3>
<p class="first_p">
         Ĉu vi iam vidis pavimbatilon? Tion, kion la pavimistoj ofte nomas
         "virgulino", instrumenton, kiun ili uzas por la batebenigo de la ŝtona
         pavimo. Ĝi estas tuta el ligno, malsupre ĝi estas larĝa kaj ĉirkaŭita de
         fera ringego, kaj supre mallarĝa kaj havanta tenilon, kiu prezentas
         kvazaŭ ĝiajn brakojn.
</p>
<p class="p">
         Sur unu korto staris du tiaj pavimbatiloj, ili staris meze de ŝoveliloj,
         mezuriloj kaj puŝĉaroj. Inter ili disvastiĝis la famo, ke la pavimbatiloj
         ne devas plu esti nomataj "virgulinoj", sed "stampiloj", kaj ke tio en
         la lingvo de la pavimistoj estas la plej nova kaj de nun la sole ĝusta nomo
         por tio, kion ni en la antaŭa tempo nomadis "virgulino".
</p>
<p class="p">
         Inter ni homoj ekzistas kategorio da personoj, kiujn oni nomas
         "emancipitaj virinoj"; al tiu kategorio apartenas pensionestrinoj, 
	 akuŝistinoj, dancistinoj, kiuj povoscias stari sur unu piedo, modistinoj kaj
         vartistinoj, kaj al tiu kategorio de emancipitinoj alkalkulis sin ankaŭ la
         du "virgulinoj" sur la korto; en la vojkonstrua oficejo ili estis konataj
         kiel virgulinoj, kaj ili neniel volis forrifuzi sian bonan malnovan nomon
         kaj lasi sin nomi "stampiloj".
</p>
<p class="p">
         "Virgulino estas homa nomo," ili diris, "sed stampilo estas objekto,
         kaj ni ne permesos, ke oni nin nomaĉu objekto."
</p>
<p class="p">
         "Mia fianĉo estus preta forrifuzi mian manon," diris la pli juna, kiu
         estis fianĉigita kun ŝtipbatilo; tio estas aparato, servanta al enbatado de
         ŝtipoj, ĝi faras sekve en maldelikata formo tion saman, kion la virgulino
         faras en formo delikata. "Li volas havi min kiel virgulinon, sed kiel
         stampilon eble ne, kaj tial mi ne povas permesi, ke oni min rebaptu."
</p>
<p class="p">
         "Mi preferas lasi derompi al mi ambaŭ brakojn!" diris la pli maljuna.
</p>
<p class="p">
         Sed la puŝĉaro havis alian opinion, kaj la puŝĉaro estis persono
	 respektinda, ĉar ĝi mem rigardis sin kiel kvaronon da kaleŝo, pro tio, ke ĝi
         moviĝadis sur unu rado.
</p>
<p class="p">
         "Mi devas diri al vi, ke la nomo virgulino estas sufiĉe vulgara kaj
         multe ne tiel bontona, kiel la nomo stampilo, ĉar per la portado de ĉi tiu
         nomo vi estos alligata al la klaso de sigeliloj, kaj pensu ekzemple pri la
         sigelo de konfido! Mi sur via loko volonte forrifuzus la nomon virgulino."
         "Neniam! Por tio mi estas tro maljuna!" diris la pli aĝa.
</p>
<p class="p">
         "Kredeble vi ne aŭdis ankoraŭ pri la Eŭropa neceseco!" diris la
	 maljuna honesta mezurilo. "Oni devas sin limi, sin discipline submeti, 
	 alkonformiĝi al la tempo kaj al la bezono, kaj se estas starigita leĝo, ke 
	 virgulino estu nomata stampilo, tiam ĝi nepre devas esti nomata stampilo. Ĉiu
         objekto havas sian propran mezuron."
</p>
<p class="p">
         "Nu," diris la pli juna, "se jam nepre devas fariĝi ŝanĝo, mi lasus
         nomi min fraŭlino; "fraŭlino"; almenaŭ ĉiam enhavas al si la ideon pri
         virgulino."
</p>
<p class="p">
         "Sed mi preferas lasi dishaki min en pecetojn," diris la maljuna
	 virgulino.
</p>
<p class="p">
         Nun komenciĝis la laboro; la virgulinoj ekveturis, oni metis ilin sur la
         puŝĉaron, kaj tio en ĉiu okazo estis delikateco, sed oni tamen ilin nomis
         stampiloj.
</p>
<p class="p">
         "Vir...!" ili diris, batante la pavimon. "Vir...!" kaj ne multe mankis,
         ke ili elparolu la tutan vorton "virgulino", sed ili mallonge interrompis
         la vorton, ili retenis tion, kio jam ŝvebis ĉe ili sur la lango, ĉar ili
	 komprenis, ke al ili ne estas permesite protesti. Sed reciproke ili nomadis sin
         virgulino kaj laŭdadis la bonan malnovan tempon, kiam oni ĉiun objekton
         nomadis laŭ ĝia vera nomo kaj kiam oni estis nomata virgulino, se oni
         estis virgulino. Kaj virgulinoj ili ambaŭ restis, ĉar la ŝtipbatilo, la granda
         martelego, efektive forrifuzis la manon de la pli juna; kun stampilo li volis
         havi nenion komunan.
</p>
<hr>
<div class="footer">
<a href="ekstrema_maro.html">Ĉe la plej ekstrema maro&nbsp;&gt;&gt;</a>
</div>
</body>
</html>
