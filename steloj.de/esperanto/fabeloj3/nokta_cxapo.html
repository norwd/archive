<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Nokta ĉapo de fraŭlo</title>
</head>
<body background="../bld/papero.jpg">
<div class="header">
<span class="header_left"><a href="supo.html">&lt;&lt;&nbsp;Supo el kolbasaj bastonetoj</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Nokta ĉapo de fraŭlo</h3>
<p class="first_p">
         En Kopenhago ekzistas strato, kiu havas la strangan nomon "Hüske-strato".  
</p>
<p class="p">
	 Kial ĝi estas tiel nomata, kaj kion tiu nomo signifas? Oni diras,
         ke tio estas nomo germana, sed per tia opinio oni estas maljusta kontraŭ
         la germanoj. Oni devus diri "Häuschen", kio signifas "malgrandaj
         domoj". En la malnovaj tempoj, antaŭ multe, multe da jaroj, la domoj
         estis nenio alia ol lignaj budoj, proksimume tiaj, kiajn ni ankoraŭ nun
         vidas sur la vendejoj. Kompreneble, ili estis iom pli grandaj kaj ili
         havis fenestrojn, sed la vitroj de la fenestroj estis el korno aŭ el bestaj
         vezikoj, ĉar en tiu tempo la posedado de vitro en ĉiuj domoj estis tro
         multekosta. Sed tio estis tiel longatempe antaŭe, ke kiam la avo de la
         avo prirakontis, li nomis tion la malnovaj tempoj. De tiu tempo pasis
         kelka nombro da jarcentoj. 
</p>
<p class="p">
         La komerco en Kopenhago troviĝis tiam en la manoj de la riĉaj 
	 komercistoj de Bremo kaj Lubeko; ili mem ne venadis, sed ili sendadis siajn
         komizojn. Ĉi tiuj loĝadis en la lignaj budoj de la "Hüskestrato" kaj 
	 vendadis bieron kaj spicojn. La germana biero tiam estis bonega kaj ekzistis
         diversaj specoj de ĝi: Brema, Prisinga, Emsa biero, eĉ la tiel nomata
         Brunsvika mumio, kaj krom tio ili vendadis plej diversajn spicojn, kiel
         ekzemple safranon, anizon, zingibron kaj precipe pipron. Ĉi tiu lasta
         ludis la ĉefan rolon, kaj pro tio la germanaj komizoj en Danujo ricevis
         la nomon pipristoj. Estas strange, ke tiujn junajn homojn oni en ilia
         hejmo ligadis per la promeso, ke ili ne edziĝos en Danujo. Multaj el ili
         fariĝis maljunaj sur sia posteno; ili devis mem prizorgi sian malgrandan
         mastrumaĵon, pretigi al si la liton, hejti k. t. p. Kelkaj vivis tute solece
         kiel maljunaj fraŭloj kaj havis tute originalan pensmanieron kaj strangajn
         kutimojn. Laŭ ili oni ĉiun needzigitan viron de solida aĝo nomadis
         "pipristo"; ĉion ĉi tion oni devas scii, por kompreni la sekvantan
         historion. 
</p>
<p class="p">
         Oni mokas maljunan fraŭlon, oni diras, ke li surmetu la noktan ĉapon,
         tiru ĝin super la orelojn kaj kuŝiĝu.
</p>
<center class="lg">
         <span class="l">Fraŭlo, fraŭlo-maljunulo,</span>
<br>
         <span class="l">Haku lignon en angulo,</span>
<br>
         <span class="l">Prenu ĉapon, enpakiĝu</span>
<br>
         <span class="l">Kaj plej zorge enlitiĝu!</span>
<br>
</center>
<p class="p">
         Tiel oni kantas pri ili! Oni mokas la maljunan fraŭlon kaj lian noktan
         ĉapon ĝuste pro tio, ke oni lin kaj ĝin tre malmulte konas. Ho, la noktan
         ĉapon oni neniam deziru al si! Kaj kial ne? Aŭdu: 
</p>
<p class="p">
         En la plej malnova tempo la Hüskestrato ne estis pavimita, ĉie estis
         kavoj, kiel sur malbona veturvojo. La strateto estis tiel mallarĝa kaj la
         reciproke kontraŭstarantaj domoj tiel klinitaj unu al la alia, ke en somero
         ofte super la strato estis transtirata ŝnuro de unu domo al alia kaj la
         tuta atmosfero inter ili odoris pipron, safranon kaj zingibron. Malantaŭ
         la butika tablo ne staris multe da junaj homoj, ne, tio estis plejparte
         maljunaj fraŭloj, kaj ili tute ne estis, kiel ni eble povus pensi, en
         perukoj aŭ noktaj ĉapoj, en ĝisgenuaj pantalonoj kaj alte butonumitaj
         veŝtoj kaj surtutoj; ne, tiel estis vestita la avo de la avo, kaj tiel li estas
         portretita, sed la pipristoj ne havis la rimedojn por portretigi sin, kaj
         tamen en la nuna tempo ĝi havus por ni grandan valoron, se ni posedus
         la bildon de unu el ili, kiel li staris malantaŭ la butika tablo, aŭ kiel li
         en festotagoj iris en la preĝejon. La ĉapelo estis larĝrandaĵa kaj
         neordinare alta, kaj ofte iu el la plej junaj komizoj ornamis sian ĉapelon
         per plumo. La lana ĉemizo estis superkovrita per refaldita blanktola
         kolumo, la malvasta kamizolo estis butonumita ĝis supre, la mantelo
         libere pendis super tio, kaj la pantolonoj atingis ĝis interne de la
         larĝnazaj ŝuoj, ĉar ŝtrumpojn ili ne portis. En la zono sidis enŝovite la
         tranĉilo kaj la kulero, tie sidis ankaŭ eĉ granda tranĉilo por sindefendo,
         kaj per ĝi oni en tiu tempo ofte devis servi al si. Ĝuste tiel en la
         festotagoj estis vestita la maljuna Antono, unu el la plej maljunaj
         pipristoj de la Hüskestrato, li nur ne portis la altan ĉapelon, sed ĉapon,
         kaj sub ĝi ankoraŭ unu broditan ĉapeton, veran noktan ĉapeton, al kiu
         li tiel alkutimiĝis, ke li neniam ĝin demetis, kaj li posedis de tiu speco
         du ekzemplerojn. Ĉiu pentristo bone lin pentrus, li estis maldika kiel
         bastono, ĉirkaŭ lia buŝo kaj liaj okuloj estis plene de sulkoj, li havis
         longajn ostecajn fingrojn kaj grizajn tufajn brovojn. Super la maldekstra
         okulo pendis tuta tufo da haroj, kio aspektis ne tre bele, sed prezentis
         bonegan eksteran rekonilon. Oni sciis pri li, ke li estis el Bremo, kaj
         tamen li en efektiveco devenis ne de tie, tie loĝis nur lia mastro. Li
         mem estis el Turingio, el la urbo Eisenach, tute proksime de Wartburg,
         Pri tio la maljuna Antono ne parolis multe, sed des pli multe li pensadis
         pri tio. 
</p>
<p class="p">
         La maljunaj komizoj en la strateto ne ofte kunvenadis, ĉiu restadis en sia
         butiko, kiu estis fermata frue vespere, kaj tiam estis ĉie mallume. Nur
         tra la malgranda kornatavola fenestro de tegmenta ĉambreto penetradis
         eksteren senbrila lumeto, tie la maljuna sinjoro ordinare sidis sur sia lito
         kun sia germana preĝolibro en la mano kaj kantis sian vesperan preĝon. 
</p>
<p class="p">
         De tempo al tempo li ankaŭ paŝadis tien kaj reen ĝis malfrua nokto kaj
         okupadis sin jen per tio, jen per alio. Intereson liaj okupiĝoj certe ne
         povis prezenti. Estas malĝoja afero, kiam oni devas vivi kiel fremdulo en
         fremda lando, kie oni neniun interesas. 
</p>
<p class="p">
         Ofte kiam ekstere estis mallumega nokto kaj forte pluvis, ĉi tie certe
         estis tre malgaje kaj dezerte. Lanternojn oni ne vidis, esceptinte unu
         solan kaj tre malgrandan, kiu ĉe unu fino de la strateto pendis sub la
         bildo de la Sankta Virgulino, kiu estis pentrita sur la muro. Tiaj vesperoj
         estis longaj kaj solecaj, se oni ne havis ian laboron. Elpaki kaj enpaki,
         fari paperkornetojn kaj purigi la pesipelvon oni ne ĉiutage bezonas, sed
         tiam oni entreprenas ion alian, kaj tiel agis la maljuna Antono, li 
	 bonigadis al si mem sian tolaĵon kaj eĉ flikadis al si siajn ŝuojn. Kiam li fine
         enlitiĝis, li ordinare restigis la noktan ĉapeton sur la kapon, li nur tiris
         ĝin iom pli malsupren, sed baldaŭ li denove ŝovis ĝin supren, por vidi, ĉu
         la kandelo estas bone estingita, li pripalpis ĝin, kunpremis la meĉon per
         la fingroj kaj poste denove kuŝiĝis. Baldaŭ li rulis sin sur la alian flankon
         kaj denove ŝovis la noktan ĉapeton malsupren. Sed ofte subite venis al li
         en la kapon la penso, ĉu malsupre en la malgranda forno ĉiuj karboj
         elbrulis aŭ estas bonorde estingitaj. Povas ja esti, ke restis malgranda
         fajrero, ĝi povus doni fajron kaj kaŭzi malprofiton. Tiam li denove leviĝis
         el sia lito, malsuprengrimpis la ŝtupetaron, ĉar nomi ĝin ŝtuparo oni ne
         povis, kaj, veninte al la forno, li ordinare trovis en ĝi neniun fajreron kaj
         povis iri returne. Sed ofte, kiam li apenaŭ trairis duonon de sia vojo, al
         li fariĝis dube, ĉu la fera stango estas ŝovita antaŭ la pordon kaj ĉu la
         fenestraj kovriloj estas bone alfortikigitaj. Tiam li devis per siaj maldikaj
         piedoj denove iri malsupren. Al li estis malvarme, liaj dentoj frapis, kiam
         li post tio rampis en sian liton, ĉar la malvarmo ordinare nur tiam sentiĝas 
	 plej forte, kiam ĝi scias, ke ĝi devas foriri. La litkovrilon li tiris pli
         alten super si, la ĉapeton pli profunden super siaj oreloj, kaj li deturnis
         nun siajn pensojn for de la komerco kaj de la ĉagrenoj de la tago. Tamen
         veran animan kvietecon li ne atingis, ĉar nun venis la malnovaj rememoroj 
	 kaj pendigis siajn kurtenojn, kaj ĉi tiuj ofte estas kunetenataj de
         pingloj, je kiuj oni pikiĝas, "Aj!" oni ekkrias; kaj kiam ili enpikas 
	 profunde en la karnon kaj kaŭzas brulan doloron, tiam en la okuloj povas
         aperi larmoj. Ankaŭ al la maljuna Antono tio ofte okasis, varmegaj
         larmoj, la plej klaraj perloj fluis sur liaj vangoj. Ili falis sur la liktovrilon
         aŭ sur la plankon, kaj tiam aŭdiĝis tia sono, kvazaŭ krevus kordo de
         doloro. Ili elvaporiĝis, ili ekfulmis kiel hela flamo, sed ĉi tiu montris al
         li en sia lumo vivbildon, kiu neniam malaperis el lia koro. Se li sekigis
         al si la okulojn per la nokta ĉapeto, tiam la larmoj kaj la bildo 
	 dispremiĝis, sed ilia fonto ekzistis plue kaj restis, ĝi kuŝis en lia koro. La bildoj
         aperis ne en tia ordo, en kiu ili reciproke sin sekvis en la efektiveco, ofte
         montriĝis nur la plej doloraj, ankaŭ la melankolie ĝojaj lumante elŝoviĝis,
         sed ĝuste ĉi tiuj donis nun la plej grandan ombron. 
</p>
<p class="p">
         "Belaj estas la fagarbaroj de Danujo!" oni diris, sed ankoraŭ pli bele
         leviĝis en la okuloj de Antono la fagarbaroj de la regiono de Wartburg; pli
         potence kaj pli respektinde aperis al li la maljunaj kverkoj ĉirkaŭ la fiera
         kavalira kastelo, kie la plektokreskaĵoj pendis super la ŝtonegoj de la
         rokaj muroj. Pli dolĉe tie odoris la floraĵoj de la pomarboj ol en la Dana
         lando. Li tion sentis ankoraŭ tre vive: unu larmo ruliĝis, eksonis kaj
         eklumis. En ĝia lumo li vidis klare du malgrandajn infanojn, unu knabon
         kaj unu knabinon, kiuj ludis unu kun la alia. La knabo havis ruĝajn
         vangojn, blondajn buklajn harojn, honestajn bluajn okulojn. Tio estis
         filo de riĉa komercisto, la malgranda Antono, li mem. La malgranda
         knabino havis brunajn okulojn kaj nigrajn harojn, ŝi aspektis vigle kaj
         saĝe, ŝi estis filino de la urbestro, Molly. Ambaŭ ludis per pomo, ili ĝin
         skuis kaj aŭskultis, kiel interne bruis la kernoj. La pomon ili 
	 distranĉis, kaj ĉiu el ili ricevis parton; ili dividis inter si la kernojn kaj 
	 formanĝis ilin krom unu, kiun, kiel diris la malgranda knabino, oni devas
         meti en la teron. 
</p>
<p class="p">
         "Vi iam vidos, kio el tio fariĝos; el tio fariĝos io, pri kio vi certe ne
         pensas, tuta pomarbo, sed ne tuj." 
</p>
<p class="p">
         Kaj ili plantis la kernon en florpoton; ambaŭ ili ĉe tio fervore laboris;
         la knabo fosis per sia fingro truon en la tero, la malgranda knabino
         enmetis tien la kernon, kaj ambaŭ kovris ĝin per tero. 
</p>
<p class="p">
         "Sed vi ne elprenu ĝin morgaŭ returne, por vidi, ĉu ĝi ricevis
         radikojn," diris la malgranda Molly, "tion oni ne devas fari! Ĉe miaj
         floroj mi faris tion du fojojn, mi volis vidi, ĉu ili kreskas. Tiam mi ne
         komprenis pli bone, kaj la floroj mortis." 
</p>
<p class="p">
         La florpoto restis ĉe Antono, kaj en la daŭro de la tuta vintro li 
	 ĉiumatene iris rigardi ĝin, sed oni povis vidi nur la nigran teron. Jen venis la
         printempo, la suno denove lumis varme, tiam el la florpoto elkreskis
         du malgrandaj verdaj folietoj. 
</p>
<p class="p">
         "Tio estas mi kaj Molly!" diris Antono, "tio estas tre ĉarma, tio estas
         ravanta!" 
</p>
<p class="p">
         Baldaŭ aperis tria folio; kiun ĝi signifas? Kaj denove aperis unu
         kaj ankoraŭ unu. Kun ĉiu tago, kun ĉiu semajno la kreskaĵeto fariĝis
         pli granda, kaj fine ĝi disvolviĝis kaj fariĝis tuta arbo. Ĉio ĉi tio 
	 speguliĝis nun en la sola larmo, kiu dispremiĝis kaj malaperis. Sed ĝi povis
         denove leviĝi el la sama fonto, el la koro de la maljuna Antono.
         Proksime de Eisenach etendiĝas vico da ŝtonecaj montoj; inter ili
         elstaras unu ronda, konusforma, kiu havas sur si nek arbojn, nek 
	 arbetaĵojn aŭ herbon; ĝi estas nomata la monto de Venero. En ĝi loĝas 
	 sinjorino Venero, diino el la tempo idolana; en tiu tempo ŝi estis nomata
         sinjorino Holle; tion sciis kaj nun ankoraŭ scias ĉiu infano en Eisenach. 
</p>
<p class="p">
         Ŝi enlogis al si la noblan kavaliron Tannhäuser, la amkantiston el la
         kantista rondo de Wartburg. 
</p>
<p class="p">
         Ofte la malgranda Molly kaj Antono staris ĉe la monto, kaj unu fojon
         ŝi diris: "Ĉu vi kuraĝos ekfrapi kaj diri: Sinjorino Holle! Sinjorino
         Holle! Malfermu, ĉi tie estas Tannhäuser!" Antono ne kuraĝis tion fari. 
</p>
<p class="p">
         Sed Molly kuraĝis tion fari, tamen nur la vortojn "Sinjorino Holle,
         Sinjorino Holle" ŝi diris laŭte kaj klare, la ceteraĵon ŝi murmuretis tiel
         neklare en la venton, ke Antono estis konvinkita, ke en efektiveco ŝi
         nenion diris. Ĉe tio ŝi aspektis tiel maltima, tiel maltima, kiel en tiuj
         okazoj, kiam ŝi kune kun aliaj knabinoj renkontis lin en la ĝardeno
         kaj ĉiuj volis lin kisi, ĝuste pro tio, ke ili sciis, ke li ne volas lasi sin
         kisi kaj batas ĉirkaŭ si; ŝi sola povis tion fari. 
</p>
<p class="p">
         "Mi povas lin kisi!" ŝi diris fiere kaj ĉirkaŭprenis lian kolon. En tio
         konsistis ŝia vanteco, kaj Antono nenion havis kontraŭ tio, kaj li nenion
         pensis ĉe tio. Kiel ĉarma ŝi estis, kiel maltima ŝi estis! Oni diris, ke
         sinjorino Holle en la monto ankaŭ estas bela, sed ŝia beleco, kiel oni
         diris, estas la deloga beleco de la malbono. Sed la plej alta beleco, oni
         diris, devas esti simila al tiu, kiu ornamis la sanktan Elizabeton, la
         sanktan patroninon de la lando, la pian Turingian princinon, kies bonaj
         faroj per la legendo donis tie ĉarmon al multaj lokoj. En la kapelo
         pendis ŝia bildo, ĉirkaŭita de arĝentaj lampoj; sed al Molly ŝi tute ne
         estis simila. 
</p>
<p class="p">
         La pomarbo, kiun ambaŭ infanoj plantis, kreskis kun ĉiu jaro. Ĝi
         fariĝis tiel granda, ke oni devis ĝin transplanti en la ĝardenon, en la
         liberan aeron, kie faladis la roso, kie varme lumis la suno, kaj la arbo
         akiris forton, por kontraŭstari al la krueleco de la vintro. Kiam ĝi
         trapasis la kruelan premadon de la vintro, ĝi faris impreson, kvazaŭ per
         siaj floraĵoj ĝi volas doni esprimon al sia ĝojo. En aŭtuno ĝi donis du
         pomojn, unu por Molly kaj unu por Antono; se estus malpli, estus
         nebone. 
</p>
<p class="p">
         La arbo vigle kreskis, kaj Molly kvazaŭ konkuradis kun ĝi, ŝi estis
         freŝa kiel pomarba floraĵo. Sed la sorto ne permesis al Antono longe
         ĝui la vidon de tiu floraĵo. Ĉio ŝanĝiĝas, ĉio aliiĝas! La patro de Molly
         forlasis la malnovan hejmon, kaj Molly sekvis lin malproksimen, tre
         malproksimen de tie. En la nuna tempo pro la vaporveturiloj tio estas
         vojaĝo de nur malmulte da horoj, sed tiam oni bezonis por tio pli ol
         tutan tagon kaj tutan nokton, por veni de Eisenach ĝis la ekstrema
         limo de Turingio, ĝis la urbo, kiu ankoraŭ nun estas nomata Weimar. 
</p>
<p class="p">
         Molly ploris, kaj Antono ploris; sed ĉiuj tiuj larmoj kuniĝis en unu
         solan larmon, kaj ĉi tiu radiis per plej bela lumo de ĝojo. Molly konfesis
         al li, ke ŝi amas lin pli ol ĉiujn belegaĵojn de Weimar. 
</p>
<p class="p">
         Pasis unu jaro, pasis du, tri jaroj, kaj en la daŭro de tiu tempo alvenis
         du leteroj; unu estis transdonita de veturigisto de komercaĵoj, la dua
         estis sendita per vojaĝanto. La vojo, kiun ili devis traveturi, estis longa,
         malfacila, kaj ĝi kondukis per multaj dekliniĝoj kaj devojiĝoj preter
         multe da urboj kaj vilaĝoj. 
</p>
<p class="p">
         Tre ofte Antono kaj Molly kune estis aŭdintaj la historion pri Tristan
         kaj Isolda, tre ofte li sub ili ambaŭ prezentis al si sin kaj Molly'n,
         kvankam la nomo Tristan devis signifi, ke li elkreskis en malĝojo. Tio
         tute ne povis akordiĝi al Antono, kaj li ankaŭ neniam povus simile al
         Tristan alkutimiĝi al la penso: "ŝi min forgesis!" Sed Isolda ne 
	 forgesis ja la amikon de sia koro, kaj kiam ili ambaŭ mortis kaj estis 
	 enterigitaj sur du kontraŭaj flankoj de la preĝejo, la tilioj ĉe iliaj tomboj
         transkreskis la preĝejan tegmenton kaj ligis inter si siajn florantajn
         kapojn. Tio ŝajnis al Antono tiel bela kaj tamen samtempe ankaŭ tiel
         malgaja. Sed inter li kaj Molly ne povas okazi io malĝoja, kaj tial li
         fajfis kanton de la amkantisto Walther von der Vogelweide:
</p>

         <span class="l">Sub la tili' ĉe l' erikejo....</span>
<br>

<p class="p">
         Kaj precipe bele sonis en ĝi la vortoj:
</p>

<center class="lg">
         <span class="l">El la arbaro en la valo</span>
<br>
         <span class="l">Al tio kantis najtingalo!</span>
<br>
</center>
<p class="p">
         Ĉi tiu kanto konstante venadis al li sur la langon, li ĝin kantis kaj
         fajfis en la lunluma nokto, kiam li surĉevale rajdis tra la profunda vala
         vojo, por veni en Weimaron kaj viziti Molly'n. Li volis veni neatendite,
         kaj li venis neatendite. 
</p>
<p class="p">
         Oni akceptis lin amike, oni donis al li plenan pokalon da vino por
         bonveno, vigla societo, distinginda societo lin ĉirkaŭis, komforta ĉambro
         kaj bona lito estis pretaj por li, kaj tamen estis tute alie, ol kiel li pensis
         kaj revis. Li ne komprenis sin mem, li ne komprenis la aliajn, sed ni
         povas tion kompreni. Oni povas esti en la domo, oni povas esti en la
         familio kaj tamen ne havi tie fortajn radikojn; oni babilas kun si 
	 reciproke, kiel oni babilas en poŝta kaleŝo, oni konas sin reciproke, kiel oni
         sin konas reciproke en poŝta kaleŝo, oni ĝenas unu la alian, oni deziras,
         ke oni estu jam for aŭ ke nian bonan najbaron prenu la diablo. Ion de
         tio sentis Antono. 
</p>
<p class="p">
         "Mi estas honesta knabino," diris al li Molly, "mi ĝin mem tion diros
         al vi. Multe ŝanĝiĝis de post tiu tempo, kiam ni kiel infanoj ludis unu
         kun la alia; interne kaj ekstere fariĝis alie. Kutimo kaj volo ne povas
         regi nian koron. Antono, mi ne dezirus, ke vi rememoru min malamike,
         nun, kiam mi baldaŭ estos tre malproksime de ĉi tie, ― kredu al mi,
         mi ĉiam konservos vin en bona memoro, sed ami tiel, kiel mi nun
         scias, ke oni povas ami alian homon, mi neniam vin amis! Kun tio vi,
         devas paciĝi! Adiaŭ, Antono!" 
</p>
<p class="p">
         Kaj Antono ankaŭ diris adiaŭ, eĉ unŭ larmo ne aperis en liaj okuloj,
         sed li sentis, ke la amo al Molly malaperis el lia koro. Ardanta fera
         stango kaj glacie malvarma fera stango ŝiras al ni la haŭton de la lipo
         kun egala sento, kiam ni ĝin kisas, kaj li kisis egale forte en amo kaj
         en malamo. 
</p>
<p class="p">
         Malpli ol unu tagon Antono uzis, por veni returne al Eisenach, sed
         pro tio la ĉevalo, sur kiu li rajdis, baldaŭ pereis. 
</p>
<p class="p">
         "Kio grava tio estas!" li diris; "mi ankaŭ pereis, kaj mi ĉion neniigos,
         kio povas rememorigi al mi ŝin, ankaŭ vin, sinjorino Holle, sinjorino
         Venero, vi idolana virino! La pomarbon mi rompos, mi ĝin elŝiros kune
         kun la radikoj! Neniam ĝi plu floru nek portu fruktojn!" 
</p>
<p class="p">
         Sed la arbon li ne detruis, liaj propraj fortoj estis detruitaj, kaj en
         febro li kuŝis en la lito. Kio povus lin denove resanigi? Sed jen aperis
         medicinaĵo, kiu povis tion fari, la plej maldolĉa, kiun oni povas trovi, ĝi, kiu
         reskuas la senfortiĝintan korpon kaj la konsternegitan animon: la patro
         de Antono ĉesis esti riĉa komercisto. Malfacilaj tagoj, tagoj de elprovado
         staris antaŭ la pordo; la malfeliĉo alruliĝis; simile al grandaj ondegoj ĝi
         enfalis en la iam tiel riĉan domon. La patro fariĝis malriĉa homo, zorgoj
         kaj malfeliĉo lin paralizis. Tiam Antono devis pensi pri io alia ol pri sia
         ama aflikto kaj pri sia kolero kontraŭ Molly. Li devis nun anstataŭi
         en la domo la patron kaj la patrinon, li devis ordi, helpi, labori, li
         devis eĉ eliri en la malproksiman mondon, por laborenspezi sian panon. 
</p>
<p class="p">
         Li venis en Bremon, li konatiĝis kun mizero kaj kun malfacilaj tagoj,
         kaj ili faras la spiriton malmola aŭ mola, ofte tro mola. La mondo kaj
         la homoj tie montriĝis tute aliaj, ol kiel li imagis al si en sia infaneco. 
</p>
<p class="p">
         Kio estis por li nun la kantoj de la amkantistoj! Nenio krom sensignifaj
         sonoj, nenio krom senvaloraj parolmanieroj. Tiel li pensis dum kelka
         tempo; sed en alia tempo tiuj kantoj tremigis lian animon, kaj lia spirito
         fariĝis pia. 
</p>
<p class="p">
         "La volo de Dio estas la plej bona!" li tiam diris; "estis bone, ke
         Dio ne alligis al mi la koron de Molly; al kio tio nun kondukus, kiam la
         feliĉo tiel forturniĝis? Ŝi deturnis sin de mi, ĉar la minacintan ŝangon de
         la feliĉo ŝi sciis aŭ antaŭvidis. Tio estis favorkoreco de Dio en rilato al mi;
         estas plej bone tiel, kiel farigis. Ĉio fariĝas nur konforme al la saĝa
         aranĝo de Dio! Ŝi ne estis kulpa, kaj mi estis tiel kolera kontraŭ ŝi!" 
</p>
<p class="p">
         Jaroj pasis, la patro de Antono mortis, fremduloj loĝis en lia patra
         domo. Tamen la sorto permesis al li ankoraŭ ĝin revidi. Lia riĉa
         mastro sendis lin en negocajn vojaĝojn, kaj ĉi tiuj kondukis lin tra lia
         naskiĝurbo Eisenach. La malnova Wartburga kastelo ĉiam ankoraŭ staris
         senŝanĝe alte supre sur sia roka altaĵo, kun la ŝtona bildo de monaĥo kaj
         de monaĥino. La potencaj kverkoj donis al la tutaĵo la saman aspekton,
         kiel en lia infaneco. La nuda monto de Venero en sia mallume griza
         koloro elstaris nur malmulte el la valo. Volonte li ekkrius: "Sinjorino
         Holle, sinjorino Holle, malfermu la monton, tiam mi ja restos sur la
         tero de la hejmo!" 
</p>
<p class="p">
         Tio estis peka penso, kaj li pie faris signon de kruco. Malgranda birdo
         kantis en la plej proksima arbetaĵo, kaj al li denove venis en la kapon la
         malnova amkanto: 
</p>
<center class="lg">
         <span class="l">El la arbaro en la valo</span>
<br>
         <span class="l">Al tio kantis najtingalo!</span>
<br>
</center>
<p class="p">
         Tiom multe denove venis al li en la kapon ĉi tie en la urbo de sia 
	 infaneco, kiun li kun larmoj vidis denove. Lia patra domo staris ankoraŭ
         kiel antaŭe, sed la ĝardeno estis parte debarita. Kampa vojo kondukis
         tra angulo de la malnova ĝardeno, kaj la pomarbo, kiun li ne detruis,
         staris ankoraŭ tie, sed ekster la ĝardeno, sur la dua flanko de la vojo. 
</p>
<p class="p">
         Tamen la suno prilumadis ĝin ankoraŭ kiel antaŭe, kaj la roso
         refreŝigadis ĝin kiel antaŭe, ĝi portis abunde da fruktoj, la branĉoj
         fleksiĝis al la tero. 
</p>
<p class="p">
         "Ĝi prosperas!" li diris, "ĝi povas prosperi!" 
</p>
<p class="p">
         Tamen unu el la grandaj branĉoj estis derompita, petolemaj manoj tion
         faris, la arbo staris ja ĉe la veturvojo. 
</p>
<p class="p">
         "Oni deŝiras ĝiajn floraĵojn, ne donante dankon, oni ŝtelas ĝiajn
         fruktojn kaj derompas ĝiajn branĉojn. Ĉi tie oni povus diri, se oni povas
         paroli pri arbo kiel pri homo: super la lulilo oni ne kantis al la arbo, ke
         ĝi tiel tie staros. Ĝia historio komenciĝis tiel bele, kaj kio nun fariĝis el
         ĝi? Forlasita kaj forgesita ĝi estas, ĝardena arbo ekster la ĝardeno, ĉe
         la kampo kaj ĉe la landvojo. Ĉi tie ĝi staras sen defendo, skuata,
         frapata kaj kun rompitaj branĉoj. Kvankam ĝi de tio ne velksekiĝas,
         kun ĉiu jaro tamen la kvanto de ĝiaj floraĵoj fariĝas pli malgranda, la
         fruktoj ĉesas kreski, kaj fine... nu, la historio finiĝas!" 
</p>
<p class="p">
         Tion pensis Antono tie sub la arbo, tion li pensis ofte en la nokto en la
         soleca ĉambreto de sia ligna domo en la fremda lando, en la Hüskestrato
         en Kopenhago, kien lia riĉa mastro, la komercisto el Bremo, lin sendis,
         liginte lin per la kondiĉo, ke li ne edziĝos. 
</p>
<p class="p">
         "Edziĝi, ho, ho!" li diris laŭte kaj strange. 
</p>
<p class="p">
         La vintro venis frue, estis akra frosto; ekstere estis forta neĝvento,
         tiel ke ĉiu, kiu povis, restis interne de siaj kvar muroj. Tio estis la
         kaŭzo, pro kiu la najbaroj de Antono kontraŭe ne rimarkis, ke lia butiko
         dum du tutaj tagoj ne estis malfermita kaj li mem ne montriĝis. Kiu
         elirus ĉe tia vetero, se li povas ne fari tion? 
</p>
<p class="p">
         Tio estis grizaj, mallumaj tagoj, kaj en la butiko, kies fenestroj ja ne
         estis el vitro, regis nur duonlumo kaj poste mallumega nokto. La 
	 maljuna Antono dum du tagoj ne forlasis sian liton, li ne havis plu la forton
         por tio. La malbonegan veteron de ekstere li longan tempon antaŭe
         sentis en siaj membroj. Forlasita kuŝis tie la maljuna fraŭlo kaj ne povis
         helpi al si, li apenaŭ povis levi al la buŝo la kruĉon kun akvo, kiun li
         estis stariginta apud si, kaj nun eĉ la lasta guto estis eltrinkita. Ne la
         febro, ne la malsano, sed la maljuneco lin paralizis. Tie supre, kie li
         kuŝis, regis ĉirkaŭ li preskaŭ ĉiama nokto. Malgranda araneo, kiun li ne
         povis vidi, kontente kaj laboreme ŝpinadis super li sian teksaĵon, kvazaŭ
         por tio, ke tie troviĝu almenaŭ nova freŝa funebra krepo, kiam la 
	 maljunulo fermos por ĉiam siajn okulojn. 
</p>
<p class="p">
         Ho, kiel longa kaj dormema estis la tempo! Larmojn li ne havis, 
	 dolorojn ankaŭ ne; Molly ne vivis en liaj pensoj. Li havis la senton, ke la
         mondo kaj ĝia tumulto havas plu nenian rilaton al li, ke li kuŝas jam
         ekster ĝi: Neniu pensis ja pri li. Dum unu momento li eksentis malsaton,
         ankaŭ soifon li tre forte sentis. Sed neniu venis, por lin refreŝigi; neniu
         volis veni. Li ekpensis pri tiuj, kiuj devis perei de senforteco, li 
	 rememoris, kiel la sankta Elisabeto, kiam ŝi vivis ankoraŭ sur la tero, ŝi, la
         sanktulino de lia hejmo kaj de lia infaneco, la nobla dukino de Turingio,
         la alte eminenta sinjorino, mem iradis en la plej malriĉajn lokojn, kaj
         alportadis al la malsanuloj konsolon kaj refreŝigon. En hela brilo ŝiaj agoj
         ŝvebis antaŭ liaj okuloj. Li rememoris, kiel ŝi venadis al la suferantoj
         kaj parolis al ili vortojn de konsolo, kiel ŝi lavadis la vundojn de la 
	 suferantoj kaj al la malsatuloj alportadis manĝaĵon, kvankam ŝia severa
         domsinjoro ŝin koleris pro tio. Li rememoris la legendon, kiel unu fojon,
         kiam ŝi venis kun plena korbo, en kiu troviĝis vino kaj mangaĵoj, subite
         aperis ŝia edzo, kiu observis ĉiujn ŝiajn paŝojn, kaj kolere demandis,
         kion ŝi tie portas. Timiĝinte ŝi respondis, ke tio estas rozoj, kiujn ŝi
         ŝirkolektis en la ĝardeno; kaj kiam li, ne kredante, fortiris la tukon, kiu
         kovris la korbon, jen por la savo de la pia virino fariĝis miraklo, kaj la
         pano kaj ĉio en la korbo tie kuŝis aliformigitaj en rozojn. 
</p>
<p class="p">
         Tiel la sanktulino vivis en la animo de la maljuna Antono, tiel ŝi
         kvazaŭ vivante ŝvebis antaŭ liaj senfortiĝintaj okuloj, antaŭ lia lito en la
         mizera tabula budo de la Dana lando. Li senĉapigis sian kapon, rigardis
         al ŝi en la mildajn okulojn, kaj ĉio ĉirkaŭe estis plena de brilo kaj de
         rozoj, kaj ĉi tiuj disvastigadis tra la tuta ĉambro sian ĉarman bonodoron. 
</p>
<p class="p">
         Subite penetris al li agrabla odoro de pomoj; li vidis, kiel floranta
         pomarbo etendas al li siajn branĉojn, tio estis la sama pomarbo, por kiu
         li kaj Molly plantis la malgrandan kernon. 
</p>
<p class="p">
         La arbo ŝutis siajn aromajn foliojn sur lian varmegan frunton kaj
         malvarmetigis ĝin. Ili falis sur liajn sensukiĝintajn lipojn, kaj li havis
         la senton, kvazaŭ pano kaj fortiga vino lin refreŝigis. Kaj li sentis
         sin tiel facila; li ĝojis tiel sincere, ke li povas kviete ekdormeti. 
</p>
<p class="p">
         "Nun mi dormos!" li flustris mallaŭte; "la dormo bone efikas! Morgaŭ
         mi denove estos sana kaj leviĝos. Belege, belege! La pomarbon, plantitan
         en amo, mi vidas nun en belegeco!" 
</p>
<p class="p">
         Kaj li endormiĝis. 
</p>
<p class="p">
         La sekvantan tagon ― ĝi estis la tria tago, de post kiam la butiko estis
         fermita, la neĝo plu ne estis pelata de la vento ― la najbaroj de kontraŭe
         serĉis, kie estas la maljuna Antono, kiu ĉiam ankoraŭ ne montriĝis. Li
         kuŝis senvive elstreĉite kun la nokta ĉapeto premita inter la manoj. Oni
         ne surmetis ĝin sur lin en la tombo, li havis ja alian, puran kaj blankan.
         Kie nun estis la larmoj, kiujn li estis plorinta? Kie estis tiuj perloj? Ili
         restis en la nokta ĉapeto ― la veraj larmoj ne malaperas el la tolaĵo ―
         kune kun la ĉapeto ili estis kaŝitaj kaj forgesitaj. La malnovaj pensoj, la
         malnovaj sonĝoj restis ankoraŭ en la nokta ĉapeto de la maljuna fraŭlo. 
</p>
<p class="p">
         Ne deziru ĝin al vi! Ĝi farus vian frunton tro varmega, ĝi batigus pli forte
         viajn pulsojn, ĝi alportus al vi tiajn sonĝojn, kiuj estus kvazaŭ realaĵo. 
</p>
<p class="p">
         Tion spertis la unua, kiu ĝin metis sur sin, kaj tio estis ja duonon da
         jarcento poste, kaj tio estis la urbestro mem. Li sidis kun la edzino kaj
         dek unu infanoj, tre komforte inter siaj kvar muroj. Sed tuj li eksonĝis
         pri malfeliĉa amo, bankroto kaj zorgoj pri pano. 
</p>
<p class="p">
         "Hu, kiel la nokta ĉapeto varmigas!" li ekkriis kaj forŝiris ĝin, kaj
         tiam deruliĝis unu perlo kaj ankoraŭ unu; ili lumis kaj eligis strangan
         sonon. "Tio estas la artrito," diris la urbestro, "kiu fajreras antaŭ miaj
         okuloj!" 
</p>
<p class="p">
         Tio estis larmoj, ploritaj duonon da jarcento antaŭe, ploritaj de la 
	 maljuna Antono el Eisenach. 
</p>
<p class="p">
         Ĉiu, kiu poste surmetis la noktan ĉapeton, ricevis viziojn kaj sonĝojn,
         lia propa historio aliformiĝis en historion de Antono. Kreiĝis tuta fabelo,
         kreiĝis multaj, ilin rakontu aliaj. Ni rakontis nun la unuan, kaj ni finas per
         la vortoj: "neniam deziru al vi la noktan ĉapeton de la maljuna fraŭlo." 
</p>
<hr>
<div class="footer">
<a href="io.html">Io&nbsp;&gt;&gt;</a>
</div>
</body>
</html>
