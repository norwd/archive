<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Juda knabino</title>
</head>
<body background="../bld/papero.jpg">
<div class="header">
<span class="header_left"><a href="dorna_voko.html">&lt;&lt;&nbsp;Dorna vojo de la honoro</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Juda knabino</h3>
<p class="first_p">
         En la lernejo de la malriĉuloj, inter la aliaj infanoj troviĝis malgranda
         juda knabino, vigla kaj bona, la plej lerta kaj kapabla el ĉiuj; sed en unu
         el la lernofakoj ŝi ne povis partopreni, en la lecionoj de religio; ŝi estis ja
         en Kristana lernejo.
</p>
<p class="p">
         Estis permesite al ŝi teni antaŭ si sian libron de geografio aŭ prepari
         siajn taskojn, sed ĉi tiuj estis rapide pretigataj. Tiam antaŭ ŝi kuŝis 
	 malfermita libro, sed la knabineto ne legis en ĝi, ŝi sidis kaj aŭskultis, kaj
         baldaŭ la instruisto rimarkis, ke ŝi sekvas la instruadon kun tia atento,
         kiel preskaŭ neniu el la aliaj knabinoj.
</p>
<p class="p">
         "Legu en via libro!" li diris milde kaj serioze, sed la knabineto
         rigardis lin per siaj nigraj radiantaj okuloj, kaj kiam li ankaŭ ŝin pri io
         demandis, ŝi donis pli ĝustajn respondojn ol ĉiuj aliaj. Ŝi aŭdis, komprenis
         kaj perceptis.
</p>
<p class="p">
         Ŝia patro estis malriĉa honesta homo; kiam li transdonis sian filinon
         al la lernejo, li metis la kondiĉon, ke oni ne instruu al ŝi la Kristanan
         religion. Se oni forliberigus ŝin por tiu lernohoro, tio ĉe la aliaj infanoj
         eble povus veki malkontentecon kaj iajn specialajn pensojn, tial ŝi 
	 restadis, sed tio ne povis daŭri pli longe.
</p>
<p class="p">
         La instruisto iris al la patro kaj diris, al li, ke li devas aŭ forpreni sian
         filinon el la lernejo, aŭ lasi ŝin fariĝi Kristanino. "Mi ne povas elteni,
         kiam mi vidas tiujn brulantajn okulojn, tiun ardon kaj kvazaŭ animan
         soifon je la vortoj de la Evangelio!" diris la instruisto. 
</p>
<p class="p">
         La patro ekploris: "Mi mem scias nur malmulte el nia propra religio,
         sed ŝia patrino estis filino de Izrael, forta kaj fidela en sia kredo, sur ŝia
         mortlito mi donis al ŝi la promeson, ke nia infano neniam estos baptita
         Kristane; mi devas plenumi mian promeson, mi rigardas ĝin kiel interligon
         kun Dio."
</p>
<p class="p">
         La malgranda Juda knabino estis forprenita el la lernejo de la
         Kristanoj.
</p>
<p class="p">
         Pasis jaroj.
</p>
<p class="p">
         En unu el la plej malgrandaj urbetoj de Jutlando, en malriĉa urbana
         domo servis malriĉa knabino de Mosea religio, tio estis Sara. Ŝiaj haroj
         estis nigraj kiel ebono, ŝiaj okuloj estis mallumaj kaj tamen plenaj de
         brilo, kiel ordinare estas ĉe la filinoj de la oriento. La trajtoj de la vizaĝo
         ĉe la nun tute plenkreska knabino montris ankoraŭ la saman esprimon,
         kiu iam lumis sur la vizaĝo de la infano, kiam ŝi sidis sur la lerneja benko
         kaj kun pensoplena rigardo aŭskultis.
</p>
<p class="p">
         Ĉiun dimanĉon el la preĝejo sonadis la ludado de la orgeno kaj la kantado
         de la paroĥanoj kaj penetradis trans la strato ĝis la kontraŭe staranta
         domo, kie la Juda knabino, diligenta kaj fidela en sia profesio, staris ĉe
         sia laboro. "Venu, ho tago de Dio, eniru en mian koron kaj faru ĝin pura
         kaj sankta!" tiel sonis la leĝo de la juna Judino, sed ŝia tago de Dio, ŝia
         sabato, estis labortago de la Kristanoj, kaj ŝi povis teni ĝin sankta nur en
         sia koro. Sed kion antaŭ Dio signifas tago kaj horo? Ĉi tiu penso naskiĝis
         en ŝia animo, kaj en dimanĉo de la Kristanoj ŝia preĝmeditado estis
         malpli malhelpata. Kiam la sonado de la orgeno kaj la sankta kantado
         penetradis al ŝi en la kuirejon, tiam eĉ ĉi tiu loko fariĝadis silenta kaj
         sankta. Tiam ŝi legadis la Malnovan Testamenton, la trezoron kaj propraĵon
         de sia popolo, kaj nur tion, ĉar tio, kion ŝia patro parolis al ŝi, kiam li
         ŝin forprenis el la lernejo, profunde penetris en ŝian koron, la promeso,
         kiun li estis doninta al ŝia mortanta patrino, ke Sara neniam fariĝos
         Kristanino, neniam forlasos la religion de siaj gepatroj. La Nova 
	 Testamento estis kaj devis resti por ŝi ŝlosita libro, kaj tamen ŝi sciis multe el
         ĝi, brilante kaj lumante tio staris antaŭ ŝi en la rememoroj el ŝia infaneco.
</p>
<p class="p">
         Unu vesperon ― ŝi sidis en angulo de la ĉambro ― ŝi aŭdis, kiel ŝia
         mastro laŭte antaŭlegas, kaj ŝi povis senĝene lin aŭskulti, ĉar li legis ne
         el la Evangelio, sed el malnova historia libro. La historio rakontis pri
         Hungara kavaliro, kiu estis kaptita de Turka guberniestro, kiu lasis
         aljungi lin kune kun la bovoj al la plugilo, peladi per vipado kaj terure
         mokadi, ĝis li tute senfortiĝis.
</p>
<p class="p">
         La edzino de la kavaliro vendis ĉiujn siajn juvelojn, garantidonis la
         kastelon kaj la terposodaĵojn, liaj amikoj kolektis grandajn sumojn, ĉar
         preskaŭ nekredebla estis la elaĉeta mono, kiu estis postulata; la mono
         tamen estis kolektita, kaj oni lin liberigis de la malhonoro kaj sklaveco.
</p>
<p class="p">
         Malsana kaj suferanta li revenis en sian hejmon. Sed baldaŭ denove
         eksonis ĝenerala alvoko kontraŭ la malamikojn de la Kristaneco. La
         malsanulo tion aŭdis, kaj nun li plu ne povis ripozi; li lasis sin levi sur
         sian batalan ĉevalon, liaj vangoj denove ruĝiĝis, liaj fortoj videble revenis,
         kaj li elmoviĝis kaj venkis. Ĝuste tiu guberniestro, kiu estis ordoninta
         aljungi lin al la plugilo, moki kaj suferigi, fariĝis nun lia kaptito kaj estis
         metita de li en la malliberejon de lia hereda kastelo; sed jam en la unua
         horo de lia enŝlositeco venis al li la kavaliro kaj demandis sian kaptiton:
</p>
<p class="p">
         "Kio, laŭ via opinio, vin atendas?"
</p>
<p class="p">
         "Mi scias!" respondis la Turko, "repago!"
</p>
<p class="p">
         "Jes, la repago de la Kristanoj!" diris la kavaliro; "la Kristaneco
         ordonas al ni pardoni al niaj malamikoj, ami nian proksimulon. Dio
         estas la amo! Veturu pace al via hejmo kaj al viaj karaj, fariĝu milda kaj
         bona koncerne tiujn, kiuj suferas!"
</p>
<p class="p">
         Tiam la kaptito forte ekploris. "Kiel mi povus pensi, ke io simila estas
         ebla! Mi estis tute certa, ke min atendas turmentoj kaj martireco, kaj
         tial mi prenis venenon, kiu post kelke da horoj min mortigos. Mi devas
         morti, kontraŭ tio okzistas nenia helpo! Sed antaŭ ol mi mortos, sciigu
         al mi la instruon, kiu enhavas en si tian amon kaj favorkorecon, ĝi estas
         granda kaj Dia! Donu al mi la eblon morti en ĝi, morti kiel Kristano!"
</p>
<p class="p">
         Kaj lia peto estis plenumita.
</p>
<p class="p">
         Tiel rakontis la historio, la legendo, kiu estis voĉlegita; ĉiuj aŭskultis
         kun streĉita atento kaj intereso, sed la plej grandan impreson ĝi faris sur
         tiu, kiu sidis forlasita en la angulo, sur la servistino Sara, sur la Juda
         knabino. Grandaj pezaj larmoj staris en ŝiaj brilantaj karbonigraj okuloj.
</p>
<p class="p">
         Tie ŝi sidis kun tiu infana animo, kun kiu ŝi iam sidis sur la benko de
         la lernejo kaj aŭskultis la altajn instruojn de la Evangelio. La larmoj
         fluis sur ŝiaj vangoj.
</p>
<p class="p">
         "Mia infano ne fariĝu Kristanino!" sonis la lastaj vortoj de la patrino
         sur la lito de morto, tio tremigis ŝian koron kaj animon, kaj la leĝo
         diris plue en ŝia interno: "Respektu la patron kaj la patrinon!"
</p>
<p class="p">
         "Mi ne estas ja Kristanino! Ili vokas min Juda knabino. Tiel moke
         kriis post mi la knaboj de la najbaro la lastan dimanĉon, kiam mi haltis
         antaŭ la malfermita pordo de la preĝejo kaj enrigardis tien, kie la altaraj
         kandeloj brulis kaj la preĝantoj kantis. De post mia lerneja tempo ĝis la
         nuna tago en tio kuŝis kaj kuŝas por mi forto de la Kristaneco, kiu,
         simile al sunlumo, profunde lumas en la koron, eĉ se mi kovras antaŭ tio
         miajn okulojn. Sed, ho patrino, mi ne afliktos vin en via tombo, mi ne
         rompos la sanktan promeson, kiun la patro al vi donis. Mi ne legos la
         Kristanan Biblion, mi havas ja Dion de miaj prapatroj, por apogi al Li
         mian kapon!"
</p>
<p class="p">
         Jaroj pasis.
</p>
<p class="p">
         La mastro mortis, la mastrino troviĝis en premita situacio, la servistino
         fariĝis nenecesa; tamen Sara restis, ŝi estis ŝia helpantino en la mizero,
         ŝi subtenis la tutan mastraĵon. Ŝi laboris ĝis malfrue vespere kaj havigadis
         panon per la laboro de siaj manoj. Troviĝis neniu pli proksima parenco,
         kiu povus zorgi pri la familio, en kiu la patrino krom tio fariĝadis kun
         ĉiu tago ĉiam pli malforta kaj jam de multaj monatoj estis alkatenita al
         la lito. Tiam Sara vartadis, flegadis, laboradis, milda kaj pia, beno en la
         malriĉa domo.
</p>
<p class="p">
         "Tie kuŝas la Biblio!" diris la malsanulino; "voĉlegu al mi ion el ĝi
         en ĉi tiu longa vespero; mi tiel kore sopiras aŭdi la vorton de Dio!"
</p>
<p class="p">
         Sara klinis sian kapon. Ŝiaj manoj kunmetiĝis ĉirkaŭ la Biblio, el kiu
         ŝi legis al la malsanulino. Ofte ŝi verŝadis larmojn, sed ŝiaj okuloj
         fariĝis pli klaraj kaj en ŝia animo fariĝis pli klare. "Patrino, via filino ne
         ricevos la bapton de la Kristanoj, ŝi ekstere ne estos alkalkulata al ilia
         komunumo, pri tio ni interkonsentis sur ĉi tiu tero, sed super ĝi... la
         unueco estas pli granda en Dio. Li akompanas nin trans la morton!... Li
         punas la teron, kaj, soifiginte ĝin, li ĝin riĉigas. Ho, mi tion komprenas!
         Tio fariĝas per Li kaj en Li: Kristo."
</p>
<p class="p">
         Ŝi tremis ĉe la elparolado de la sankta nomo; fajra bapto ŝin trafluis,
         pli forta, ol la korpo povas traelporti, kaj ŝia korpo kliniĝis pli senforte
         ol la korpo de la malsanulino, ĉe kiu ŝi maldormis.
</p>
<p class="p">
         "Malfeliĉa Sara!" oni diris, "la laboro kaj maldormado ŝin trolacigis!"
</p>
<p class="p">
         Oni venigis ŝin en la malsanulejon de la malriĉulejo, kie ŝi mortis kaj
         de kie oni ŝin enterigis, sed ne sur la tombejo de la Kristanoj, ― tie ne
         ekzistis loketo por la Juda knabino, ― ne, ekstere apud la muro oni
         ŝin metis en la teron.
</p>
<p class="p">
         Kaj la suno de Dio, kiu lumis sur tombojn de la Kristanoj, lumis ankaŭ
         super la tombo de la Juda knabino tie ekstere, kaj la kantoj, kiuj 
	 sonadis sur la tombejo de la Kristanoj, penetris ankaŭ super ŝian tombon.
</p>
<p class="p">
         Ankaŭ al ĝi sonis la proklamo: "ekzistas reviviĝo en Kristo, en Li, kiu
         diris al siaj disĉiploj: Johano baptis per akvo, sed vi estu baptataj per la
         Sankta Spirito!"
</p>
<hr>
<div class="footer">
<a href="botelkolo.html">Kolo de botelo&nbsp;&gt;&gt;</a>
</div>
</body>
</html>
