<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Bona humoro</title>
</head>
<body background="../bld/papero.jpg">
<div class="header">
<span class="header_left"><a href="cigna_nesto.html">&lt;&lt;&nbsp;Cigna nesto</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Bona humoro</h3>
<p class="first_p">
         De mia patro mi ricevis la plej bonan heredaĵon, bonan humoron. Kaj
         kiu estis mia patro? Nu, tio koncerne la humoron havas kun ĝi nenian
         rilaton! Li estis vigla kaj bone nutrita, grasa kaj ronda, la ekstero kaj lia
         interno estis en plena kontrasto kun lia profesio. Kaj kia estis lia
	 profesio, lia situacio en la socio? Nu, se tio tuj en la komenco de la libro
         estus skribita kaj presita, tiam verŝajne kelkaj legantoj metus la libron
         flanken kaj dirus: "tio aspektas por mi tro teruraĵe, kun io simila mi
         volas havi nenian aferon." Kaj tamen mia patro estis nek senfeligisto,
         nek ekzekutisto, kontraŭe, lia profesio metadis lin ofte en la antaŭon de
         la plej respektindaj homoj de la urbo, kaj tiam li okupadis tiun lokon
         kun plena rajto kaj plena kompetenteco, li devis esti la unua antaŭ la
         episkopo, antaŭ la plej pursangaj princoj, ― kaj li efektive estis la unua
         ― li estis koĉero de funebra veturilo!
</p>
<p class="p">
         Nu, mi ĝin diris! Kaj tion mi povas diri, ke kiam oni vidis mian patron
         sidantan tie supre antaŭ la omnibuso de la morto, en lia longa kaj larĝa
         nigra mantelo kaj kun la nigrafranĝa triangula ĉapelo sur la kapo, kaj
         kiam oni samtempe vidis lian vizaĝon, kiu estis vigla, ronda kaj gaja,
         kiel oni pentras la sunon, tiam oni ne povis pensi pri funebro kaj tombo.
</p>
<p class="p">
         Tiu vizaĝo parolis: "Ne estas grave, estas multe pli bone, ol kiel oni
         pensas!"
</p>
<p class="p">
         Nu, de li mi havas mian bonan humoron kaj la kutimon ofte iradi sur
         la tombejon; kaj tio estas tre interesa, se oni nur venas tien kun bona
         humoro, ― kaj krom tio mi abonas la Gazeton de Anoncoj, kiel li ankaŭ
         faris.
</p>
<p class="p">
         Mi ne estas plu tre juna, ― mi havas nek edzinon, nek infanojn; nek
         bibliotekon, sed ― kiel mi diris ― mi abonas la Gazeton de Anoncoj, tio
         sufiĉas al mi, tio estas por mi la plej bona gazeto, kaj tia ĝi estis ankaŭ
         por mia patro; ĝi alportas utilon kaj enhavas ĉion, kion homo bezonas
         scii: kiu predikas en la preĝejoj, kaj kiu predikas en la novaj libroj; kie
         oni povas ricevi domojn, servistojn, vestojn kaj nutraĵojn, kiu disvendas
         kaj kiu forlasas la mondon; kaj krom tio oni tie legas tiom multe pri
         bonfarado kaj tiom multe da senkulpaj versoj; tie oni legas proponojn pri
         edziĝo kaj pri interkunveno, kiuj estas akceptataj aŭ malakceptataj! Ĉio
         estas simpla kaj natura! Vere, se oni abonas la Gazeton de Anoncoj, oni
         povas vivi feliĉe kaj ankaŭ lasi sin enterigi, ― kaj tiam oni ĉe la fino de
         sia vivo havas tiom multe da papero, ke oni povas tre mole ripozi sur ĝi,
         se oni ne amas ripozi sur rabotaĵo.
</p>
<p class="p">
         La Gazeto de Anoncoj kaj la tombejo estas kaj ĉiam estis miaj plej
         spiritvekaj ekskursoj, miaj du plej efikaj banlokoj por la bona humoro.
         La Gazeto de Anoncoj estas havebla por ĉiuj; sed akompanu min sur
         la tombejon, ni tien iru, kiam la suno lumas kaj la arboj estas verdaj;
         ni trapaŝu inter la tomboj! Ĉiu el ili similas al fermita libro kun la dorso
         supren, oni povas legi la titolon, kiu diras, kion la libro enhavas, kaj
         tamen nenion diras; sed mi havas informojn, mi havas informojn,
	 akiritajn de mia patro kaj de mi mem. Ili troviĝas en mia tombolibro, kaj tio
         estas libro, kiun mi mem aranĝis al mi por utilo kaj plezuro. Tie ili ĉiuj
         troviĝas kaj ankoraŭ iom pli!
</p>
<p class="p">
         Jen ni estas sur la tombejo.
</p>
<p class="p">
         Ĉi tie, post la blanke farbita ligna kradaĵo, kie iam interne staris
	 rozarbeto, ― nun ĝi plu ne ĉi estas, sed iom da vinko el la tombo de la
	 najbaro etendas ĉi tien sian fingron, por tamen iom ornami la lokon, ― ĉi
         tie tombokuŝas tre malfeliĉa homo, kaj tamen, kiam li vivis, li estis
         bonstata, havis bonan porvivaĵon kaj eĉ iom pli, sed li tro prenadis al la
         koro la mondon, t, e. la arton. Kiam li vespere sidis en la teatro, por ĝui
         plenanime, li perdadis ĉian spiritan ekvilibron, se la maŝinisto faris eĉ
         la plej malgrandan eraron, se li faris tro helan lumon malantaŭ la disko
         de la luno, aŭ se sur insulo en la Sundo montriĝis palmo, aŭ kakto en
         Tirolo, aŭ fagarbaroj alte supre en Norvegujo. Ĉu tio ne estas tute
	 indiferenta? Kiu pensas pri tiaspecaj aferoj? Ĝi estas ja nur teatraĵo, kiu
         devas nin amuzi. Jen la publiko aplaŭdis tro multe, jen ĝi aplaŭdis tro
         malmulte. "Ĝi estas malseka ligno," li diradis, "ĝi hodiaŭ vespere ne
         volas bruli." Li ĉirkaŭdirektis siajn okulojn sur la publikon, por vidi,
         kiaspecaj homoj tie troviĝas, kaj kun teruro li rimarkis, ke ili ridas tute
         malĝuste, ridas en tiaj lokoj, kie estis nenio ridinda, kaj pro tio li koleris
         kaj suferis kaj estis malfeliĉa homo, kaj nun li estas en la tombo.
</p>
<p class="p">
         Ĉi tie tombokuŝas tre feliĉa homo, mi volas diri altklasa homo, de alta
         deveno, kaj tio estis lia feliĉo, ĉar alie el li neniam io fariĝus; sed ĉio en
         la naturo estas tiel saĝe aranĝita, ke estas plezuro pensi pri tio. Liaj
         vestoj estis broditaj antaŭe kaj malantaŭe, kaj li ludis en la salono tian
         rolon, kian ludas multekosta tirilo de sonorilo, kiu ĉiam havas malantaŭ
         si bonan dikan laĉon, kiu plenumas la veran servadon. Li ankaŭ havis
         malantaŭ si bonan laĉon, anstataŭanton, kiu plenumadis la servadon kaj
         plenumas ĝin ankoraŭ nun, malantaŭ alia, nova brodita tirilo de
	 sonorilo. Ĉio estas nun tiel saĝe aranĝita, ke oni facile povas resti kun bona
         humoro.
</p>
<p class="p">
         Ĉi tie tombokuŝas... nu, tio estas tre bedaŭrinda afero... ĉi tie kuŝas
         homo, kiu en la daŭro de sesdek sep jaroj penadis eldiri bonan spritaĵon;
         li vivis nur por trovi ian bonan spritaĵon; kaj laŭ sia konvinko li efektive
         trovis tian spritaĵon, kaj li tiel multe ĝojis pro tio, ke li mortis, mortis de
         ĝojo, ke li ĝin trovis, kaj neniu havis de tio profiton, neniu aŭdis la
         bonan spritaĵon. Mi nun povas prezenti al mi, ke pro la bona spritaĵo li
         nun eĉ en la tombo ne havas ripozon; ĉar ni supozu, ke tio estis spritaĵo,
         kiu devas esti dirita ĉe la matenmanĝo, se ĝi volas esti efika, kaj ke li,
         kiel mortinto, laŭ la komuna opinio povas montriĝi nur noktomeze, tiam
         lia spritaĵo ne estas konforma al la tempo, neniu ridas, kaj li kun sia
         bona spritaĵo nur povas denove lasi sin enterigi. Tio estas malĝoja tombo.
</p>
<p class="p">
         Ĉi tie kuŝas tre avara virino; kiam ŝi ankoraŭ vivis, ŝi leviĝadis en la
         nokto kaj miaŭadis, por ke la najbaroj pensu, ke ŝi havas katon; tiel
         avara ŝi estis!
</p>
<p class="p">
         Ĉi tie kuŝas fraŭlino el bona familio; en societo ŝi ĉiam devis aŭdigadi
         sian voĉon, kaj tial ŝi kantadis: "Mi manca la voce!" Sed tio ankaŭ estis la
         sola veraĵo, kiu en la daŭro de ŝia vivo eliris el ŝiaj lipoj.
</p>
<p class="p">
         Ĉi tie kuŝas junulino de alia speco! Kiam la kanario de la koro
	 komencas krii, tiam la saĝo ŝtopas per la fingroj la orelojn. La bela junulino
         troviĝis en la plena aŭreolo de la edzeco!... Tio estas triviala historio, sed
         ĝi estas belete esprimita.... Lasu la mortintojn ripozi!
</p>
<p class="p">
         Ĉi tie kuŝas vidvino, ŝi havis ĉiam cignan kanton en la buŝo kaj strigan
         galon en la koro. Ŝi iradis en la familiojn, por serĉi kaptaĵon, por elspioni
         la malkorektaĵojn de la proksimuloj. 
</p>
<p class="p">
         Ĉi tie estas tombo familia; ĉiuj membroj de la familio estis en tiel
         intima konkordo, ke se la tuta mondo kaj la gazeto asertis: "estas tiel",
         kaj la malgranda filo venis el la lernejo kaj diris: "oni rakontis tion al
         mi en tia maniero" tiam oni rigardis lian manieron kiel la sole ĝustan,
         ĉar li apartenis al la familio. Kaj se iam okazis, ke la koko de la familio
         kriis en noktomezo, tiam ili diris, ke estas mateno, se eĉ ĉiuj
	 noktogardistoj kaj horloĝoj de la urbo diris, ke estas noktomezo.
</p>
<p class="p">
         La granda Goethe finis sian Faŭston per la rimarko: "povas esti
	 daŭrigata"; tio povas ankaŭ havi valoron koncerne nian migradon sur la
         tombejo. Mi ofte venas ĉi tien. Se tiu aŭ alia el miaj amikoj aŭ malamikoj
         tro transpaŝas la limojn, tiam mi eliras, elserĉas herbolokon kaj
         konsekras ĝin por li aŭ por ŝi, kiun mi en tiu momento volus enterigi,
         kaj mi tuj ilin enterigas. Tiamaniere ili tie kuŝas senvivaj kaj senfortaj;
         Ĝis ili revenas kiel homoj novaj kaj pli bonaj. Ilian vivon, rigardatan el
         mia vidpunkto, mi enportas en mian tombolibron; kaj tiel devus agi
         ĉiuj homoj, ili ne devus koleri, kiam iu faras al ili malbonan pecon, sed
         tuj enterigi lin, konservi al si sian bonan humoron kaj plue aboni la
         Gazeton de Anoncoj, tiun de la popolo mem kaj ofte tre bone redaktatan
         gazeton.
</p>
<p class="p">
         Kiam venos la tempo, ke mi mem kun la historio de mia vivo devos
         esti bindita en la tombon, tiam faru super mi la surskribon: "Bona
         humoro". Tio estas mia historio.
</p>
<hr>
<div class="footer">
<a href="korsufero.html">Kora sufero&nbsp;&gt;&gt;</a>
</div>
</body>
</html>
