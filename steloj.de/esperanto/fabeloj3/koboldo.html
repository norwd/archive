<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Koboldo ĉe la butikisto</title>
</head>
<body background="../bld/papero.jpg">
<div class="header">
<span class="header_left"><a href="gxusta_loko.html">&lt;&lt;&nbsp;Ĉio sur sian ĝustan lokon!</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Koboldo ĉe la butikisto</h3>
<p class="first_p">
         Estis iam efektiva studento, kiu loĝis en subtegmenta ĉambreto kaj
         nenion posedis; estis ankaŭ efektiva butikisto, kiu loĝis en bona loĝejo
         kaj posedis la tutan domon, kaj kun li sin tenis la koboldo, ĉar ĉe li ĉiun
         Kristnaskan vesperon li ricevadis pladon da kaĉo kun granda peco da
         butero en ĝi; tion la butikisto povis doni; tial la koboldo restis en la
         butiko, kaj tio estis tre instrua.
</p>
<p class="p">
         Unu vesperon la studento eniris tra la malantaŭa pordo, por persone
         aĉeti por si sian kandelon kaj fromaĝon; li havis neniun por sendi, kaj
         tial li iris mem. Li ricevis tion, kion li petis, li pagis, kaj la butikisto kaj
         lia edzino kapsalutis lin. Ĉi tiu lasta estis virino, kiu povosciis pli ol
         kapsaluti, ŝi havis talenton! La studento ankaŭ kapsalutis kaj komencis
         legi la paperfolion, en kiu estis envolvita la fromaĝo. Tio estis folio,
	 elŝirita el malnova libro, kiu ne meritis esti disŝirita; tio estis malnova libro
         plena de poezio.
</p>
<p class="p">
         "Jen kuŝas ankoraŭ pli da tio!" diris la butikisto; "mi donis pro tio al
         maljuna virino kelke da kafaj faboj; se vi pagos al mi du spesdekojn, vi
         ricevos la restaĵon."
</p>
<p class="p">
         "Koran dankon!" diris la studento; "donu ĝin al mi anstataŭ la
	 fromaĝo. Mi povas manĝi nur buterpanon; estus peko, se la tuta libro estus
         disŝirita. Vi estas brava homo, praktika homo, sed pri poezio vi komprenas
         ne pli ol ĉi tiu tino!"
</p>
<p class="p">
         Tio estis diro neĝentila, precipe koncerne la tinon, tamen la butikisto
         ridis, ĉar tio estis ja dirita nur ŝerce. Sed la koboldo koleris, ke oni povas
         permesi al si diri ion similan al butikisto, kiu estas domposedanto kaj
         vendas la plej bonan buteron.
</p>
<p class="p">
         Kiam fariĝis nokto, la butiko estis fermita kaj krom la studento ĉiuj
         estis en la lito, la koboldo eniris kaj prenis la parolilon de la mastrino,
         kiun ŝi dum la dormado ne bezonis. Sur kiun ajn objekton en la ĉambro
         li ĝin metis, ĉiu ricevis parolkapablon kaj povis eldiri siajn pensojn tiel
         same bone, kiel la dommastrino; sed ĉiufoje nur unu objekto povis tion
         havi, kaj tio estis feliĉo, ĉar alie ili ja parolus ĉiuj kune.
</p>
<p class="p">
         La koboldo metis la parolilon sur la tinon, en kiu kuŝis la malnovaj
         gazetoj. "Ĉu efektive estas vero, ke vi ne scias, kio estas poezio?"
</p>
<p class="p">
         "Jes, tion mi scias," diris la tino, "tio estas io; kio staras en la
	 malsupra parto de la gazetoj kaj estas detranĉata; mi opinias ne sen kaŭzo,
         ke mi havas en mi pli multe da ĝi, ol la studento, kaj kompare kun la
         butikisto mi estas ja nur senvalora tino."
</p>
<p class="p">
         La koboldo metis la parolilon sur la kafmuelilon; ha, kiel ĝi komencis
         krakadi! Li metis ĝin sur la tino kun butero kaj sur la tirkeston kun
         la mono; ĉiuj havis la saman opinion, kiel la tino, kaj tion, pri kio ĉiuj
         opinioj konsentas, oni devas respekti.
</p>
<p class="p">
         "Nun la studento ĝin ricevu!" Kaj la koboldo iris kun ĝi senbrue laŭ
         la kujreja ŝtuparo supren en la subtegmentan ĉambreton, en kiu loĝis la
         studento. En la ĉambreto estis lume; la koboldo rigardis tra la serura truo
         kaj vidis, ke la studento legas en la disŝirita libro el la butiko. Sed kiel
         hele tie estis! El la libro iris hela radio, kiu disvolviĝis en trunkon, en
         potencan arbon, kiu leviĝis kaj larĝe etendis siajn branĉojn super la
	 studento. Ĉiu folio estis freŝa kaj suke verda, kaj ĉiu floraĵo estis bela
	 knabina kapo, kelkaj estis kun okuloj mallumaj kaj radiantaj, aliaj kun bluaj
         kaj mirinde klaraj. Ĉiu frukto estis lumanta stelo, kaj mirinde belega
         kantado kaj sonado aŭdiĝis en la senornama ĉambreto.
</p>
<p class="p">
         Nu, tian belegecon la malgranda koboldo neniam antaŭe prezentis al
         si kaj neniam aŭdis paroli pri ĝi. Tial li restis starante sur la piedfingroj
         kaj rigardis, ĝis la lumo estingiĝis; la studento videble estingis sian
         lampon kaj enlitiĝis, sed la koboldo ĉiam ankoraŭ staris, ĉar plue kaj
         plue sonis la kantado, kviete kaj belege, ĉarma dormetiga kanto por la
         studento, kiu kuŝiĝis por ripozi.
</p>
<p class="p">
         "Ĉi tie estas nekompareble bele!" diris la koboldo, "tion mi neniam
         atendus! Mi dezirus resti ĉe la studento!" Kaj li pripensadis, pripensadis,
         tamen fine li ekĝemis: "La studento ne havas kaĉon!" Kaj li foriris, jes,
         li iris returne al la butikisto. Estis bone, ke li venis, ĉar la tino preskaŭ
         eluzis la tutan parolilon de la mastrino; ĉion, kion ĝi en sin enprenis,
         ĝi senlace elŝprucigadis tra la sama flanko, kaj ĵus ĝi volis turniĝi, por
         elfluigi tion ankaŭ tra alia flanko, sed ĝuste tiam venis la koboldo kaj
         reprenis la parolilon de la mastrino. Sed la tuta butiko, de la monkesto
         ĝis la brulligno, de tiu tempo formadis siajn opiniojn konforme al la
         opinioj de la tino; ĉiuj estimis ĝin en tia grado kaj havis tian konfidon
         al ĝi, ke ĉiufoje, kiam la butikisto legis el sia vespera gazeto la informojn
         pri arto kaj teatroj, ili firme kredis, ke tiuj informoj venas de la tino.
</p>
<p class="p">
         Sed la koboldo ne sidadis plu silente, aŭskultante ĉiujn saĝaĵojn tie
         malsupre; ne, tuj kiam montriĝadis lumo el la subtegmenta ĉambreto, la
         radioj estis kvazaŭ fortikaj ankroŝnuroj, kiuj tiradis la koboldon supren;
         kaj li devis iri supren kaj rigardi tra la serura truo, kaj tie ĉirkaŭbruis
         lin io majesta, simila al tio, kion ni sentas ĉe la ondiĝanta maro, kiam
         Dio en ventego paŝas super ĝi; kaj tiam la koboldo verŝadis larmojn, li
         mem ne sciis, pro kio li ploras, sed en tiuj larmoj estis ia mirinda beno.
</p>
<p class="p">
         Kiel ĉarmega tio sendube estus, se li sidus ĉe la studento sub la arbo, sed
         tio ja estis ne ebla, ― li estis jam kontenta je sia serura truo. Li staris
         tie ankoraŭ en la malvarma koridoro, kiam la aŭtuna vento jam blovis
         tra la truoj de la tegmento kaj la malvarmo estis tre granda. Sed la
	 malgrandulo eksentis tion nur tiam, kiam la lumo en la subtegmenta 
	 ĉambreto estis estingita kaj la tonoj fariĝis neaŭdeblaj pro la vento. Hu, tiam
         li eksentis froston kaj returne grimpis malsupren en sian varman angulon;
         tie estis oportune kaj komforte! Kaj kiam venis la Kristnaska kaĉo kun
         granda peco da butero, ― nu, tiam la butikisto estis por li la plej grava
         persono.
</p>
<p class="p">
         Sed en la mezo de la nokto la koboldo vekiĝis pro terura bruo ĉe la
         fenestraj kovriloj; homoj tie ekstere frapegis sur ili, la gardisto fajfis, ―
         estis brulo; la tuta strato estis hele lumita; ĉu brulis ĉi tie en la domo
         aŭ ĉe la najbaro? Kie? Estis terura tumulto, terura konfuzo. La
	 butikistino estis tiel konsternita, ke ŝi elprenis siajn orajn orelringojn el la
         oreloj kaj metis ilin en la poŝon, por ja ion savi, la butikisto prenis siajn
         valorajn paperojn kaj la servistino sian silkan mantilon, kiun ŝiaj rimedoj
         permesis al ŝi aĉeti. Ĉiu volis savi la plej bonan, kaj tion volis ankaŭ la
         koboldo, kaj per unu salto li flugis supren laŭ la ŝtuparo en la ĉambreton
         al la studento, kiu tute trankvile staris ĉe la malfermita fenestro kaj
         rigardis la fajron, kiu ekflamis en la kontraŭa domo. La koboldo kaptis
         la mirindan libron, kiu kuŝis sur la tablo, ŝovis ĝin en sian ruĝan ĉapon
         kaj tenis ĝin forte per ambaŭ manoj; la plej bona trezoro de la domo
         estis savita. Poste li rapidis pluen, sur la tegmenton, al la plej supra
         pinto de la kamentubo, kaj tie li sidis, prilumita de la brulanta kontraŭa
         domo, tenante ambaŭ manojn forte alpremite al sia ruĝa ĉapo, en kiu
         kuŝis la trezoro. Nun li ekkonis sian internan karakteron, eksciis, al kiu
         li en efektiveco apartenas. Sed kiam la fajro estis estingita kaj la
	 malgrandulo denove rekonsciiĝis, li diris: "Ili ambaŭ havu sian parton en
         mi; tute disiĝi de la butikisto mi ne povas, pro la kaĉo!"
</p>
<p class="p">
         Kaj tio estis tute laŭ homa naturo! Ni, ĉiuj aliaj, ankaŭ ja iras al la
         butikisto ― pro la kaĉo.
</p>
<hr>
<div class="footer">
<a href="jarmiloj.html">Post jarmiloj&nbsp;&gt;&gt;</a>
</div>
</body>
</html>
