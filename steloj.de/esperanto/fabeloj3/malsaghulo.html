<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Johanĉjo-malsaĝulo</title>
</head>
<body background="../bld/papero.jpg">
<div class="header">
<span class="header_left"><a href="ib.html">&lt;&lt;&nbsp;Ib kaj malgranda kristino</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Johanĉjo-malsaĝulo</h3>
<p class="first_p">
         Tie en la kamparo estis malnova biena domo, kaj en ĝi loĝis bienposedanto, 
	 kiu havis du filojn, kiuj estis tiel spritaj, ke eĉ duono de tiu spriteco 
	 sufiĉus. Ili volis svatiĝi al la filino de la reĝo, kaj por tio ili havis la
         rajton, ĉar la reĝidino lasis sciigi, ke ŝi prenos kiel edzon tiun, kiu plej
         lerte kaj plej saĝe povos interparoli kun ŝi.
</p>
<p class="p">
         Ambaŭ dum ok tagoj sin preparis, tio estis la plej longa tempo, kiu
         estis donita al ili por tio, sed ĝi estis sufiĉa, ĉar ili havis antaŭklerecon,
         kio ĉiam estas utila. Unu el ili sciis parkere la tutan latinan leksikonon
         kaj tri jarlibrojn de la urba gazeto, kiel de la komenco ĝis la fino, tiel
         ankaŭ returne. La dua konatiĝis kun ĉiuj paragrafoj de ĉiuj korporaciaj
         leĝoj kaj kun tio, kio devas scii ĉiu korporaciestro. Tiamaniere, li pensis,
         li povas paroli pri aferoj regnaj kaj sciencaj. Krom tio li povosciis brodi
         ŝelkojn, ĉar li estis kapabla kaj lerta.
</p>
<p class="p">
         "Mi ricevos la reĝidinon!" ili ambaŭ diris, kaj tial ilia patro donis al
         ĉiu el ili po unu bela ĉevalo; tiu, kiu sciis parkere la leksikonon kaj la
         gazetojn, ricevis ĉevalon karbonigran, kaj tiu, kiu estis kompetenta pri
         korporaciaĵoj kaj povosciis brodi, ricevis laktoblankan; kaj post tio ili
         ŝmiris al si la angulojn de la buŝo per fiŝoleo, por ke ili fariĝu pli 
	 flekseblaj. Ĉiuj servistoj estis malsupre sur la korto, por vidi, kiel ili sidiĝas
         sur ĉevalon. En tiu momento aperis la tria frato, ― ĉar estis tri da ili,
         sed neniu kalkulis la trian kiel fraton, ĉar li ne posedis tiel saman 
	 miregindan instruitecon kiel la du allaj, kaj ĉiuj nomadis lin nur 
	 Johanĉjo-malsaĝulo.
</p>
<p class="p">
         "Kien vi volas iri, ke vi metis sur vin la festan surtuton?" li demandis.
         "Al la kortego, por interparoli kun la reĝidino! Ĉu vi ne aŭdis, kio
         estis tamburita en la tuta lando?" Kaj ili rakontis al li tion.
</p>
<p class="p">
         "Ĉu vere! En tia okazo mi ankaŭ devas tie esti!" diris 
	 Johanĉjo-malsaĝulo, kaj la fratoj ridis pri li kaj forrajdis.
</p>
<p class="p">
         "Patro, donu al mi ĉevalon!" diris Johanĉjo-malsaĝulo. "Mi ricevas
         grandan deziron edziĝi. Se ŝi min prenos, tiam ŝi min prenos, kaj se ŝi
         min ne prenos, tiam mi tamen ŝin prenos!"
</p>
<p class="p">
         "Kia babilaĵo!" diris la patro. "Al vi mi ne donos ĉevalon. Vi ja ne
         povoscias paroli! Viaj fratoj, tio estas io alia, ili estas bonegaj bravuloj!"
</p>
<p class="p">
         "Se vi ne volas doni al mi ĉevalon," diris Johanĉjo-malsaĝulo, "mi
         prenos la kapron, ĝi apartenas al mi kaj povas min porti!" Kaj li sidiĝis
         rajde sur la kapro, frapis ĝiajn flankojn per siaj kalkanoj kaj forgalopis
         laŭlonge de la landvojo. Hu, kiel rapide li rajdis! "Jen mi venis!"
         ekkriis Johanĉjo-malsaĝulo kaj komencis kanti tiel, ke ĉie aŭdiĝis
         resonoj.
</p>
<p class="p">
         La fratoj rajdis antaŭen tute silente; ili ne parolis eĉ unu vorton, ili
         devis ankoraŭ unu fojon pripensi ĉiujn bonajn ideojn, kiujn ili intencis
         elmeti.
</p>
<p class="p">
         "He ho! he ho!" kriis Johanĉjo-malsaĝulo, "jen mi venis! Vidu, kion
         mi trovis sur la vojo!" Ĉe tiuj vortoj li montris al ili mortintan kornikon,
         kiun li trovis.
</p>
<p class="p">
         "Malsaĝulo!" ili kriis al li, "kion vi volas fari kun ĝi?"
</p>
<p class="p">
         "Mi ĝin donacos al la reĝidino!"
</p>
<p class="p">
         "Jes, faru tion!" ili diris, ridis kaj rajdis pluen.
</p>
<p class="p">
         "He ho! he ho! Jen mi venis! Vidu, kion mi nun trovis! Tion oni ne
         trovas sur la vojo ĉiutage!"
</p>
<p class="p">
         La fratoj denove sin returnis, por vidi la maloftan trezoron. 
</p>
<p class="p">
	 "Malsaĝulo!" ili diris, "tio estas ja malnova ligna ŝuo, kies supra parto 
	 defalis! Ĉu ankaŭ ĉi tion la reĝidino ricevos?"
</p>
<p class="p">
         "Ŝi ĝin ricevos!" diris Johanĉjo-malsaĝulo, kaj la fratoj ridis, rajdis
         pluen kaj antaŭiĝis al li je granda distanco.
</p>
<p class="p">
         "He ho! he ho! Jen mi venis!" ekkriis Johanĉjo-malsaĝulo. "Ha, fariĝas
         ĉiam pli bone! He ho! He ho! Tio estas nekomparebla!"
</p>
<p class="p">
         "Kion vi nun denove trovis?" demandis la fratoj.
</p>
<p class="p">
         "Ho!" diris Johanĉjo-malsaĝulo, "en efektiveco pri tio oni ne parolas!
         Sed kiel forte ŝi ĝojos, la reĝidino!"
</p>
<p class="p">
         "Fi!" diris la fratoj, "tio estas ja ŝlimo, kiu estas elĵetita el la vojaj
         fosoj."
</p>
<p class="p">
         "Tute vere!" diris Johanĉjo-malsaĝulo, "kaj ĝi estas de plej delikata
         speco, tiel ke oni ĝin tute ne povas teni en la mano!" Kaj li plenigis al
         si per tio la poŝon.
</p>
<p class="p">
         Sed la fratoj rajdis tiel rapide, kiel ili povis, kaj antaŭiĝis al li je tuta
         horo. Ili haltis ĉe la urba pordego, kie la svatiĝantoj, laŭ la ordo de sia
         alveno, estis numerataj kaj starigataj en vicoj, po ses en unu vico, kaj
         tiel dense, ke ili ne povis movi la brakojn. Tio estis tre bona, ĉar alie ili
         reciproke deŝirus al si la vestojn.
</p>
<p class="p">
         Ĉiuj aliaj loĝantoj de la lando staris ĉirkaŭe de la palaco, ĝis la fenestroj, 
	 por vidi, kiel la reĝidino akceptas la svatiĝantojn. Strange! Apenaŭ
         iu el ili transpaŝis la sojlon de ŝia ĉambro, tuj lia oratora talento lin 
	 forlasis.
</p>
<p class="p">
         "Ne taŭgas!" diris la reĝidino. "For!"
</p>
<p class="p">
         Jen venis tiu el la fratoj, kiu sciis parkere la leksikonon, sed dum la
         longa starado en la vicoj li ĝin tute forgesis. Krom tio la planko knaris
         kaj la plafono estis el spegula vitro, tiel ke li vidis sin mem starantan
         surkape, kaj ĉe ĉiu fenestro staris tri skribistoj kaj unu urba plejaĝulo,
         kiuj enskribis ĉion, kio estis parolata, por ke ĝi tuj trafu en la gazetojn
         kaj povu esti vendata pro du spesdekoj ĉe ĉiu stratangulo. Estis terure,
         estis timegige! Kaj aldone al ĉio la forno estis tiel forte hejtita, ke ĝi estis
         arderuĝa.
</p>
<p class="p">
         "Ĉi tie estas tre varmege!" komencis sian paroladon la svatiĝanto.
</p>
<p class="p">
         "Ĝi venas de tio, ke mia patro hodiaŭ rostas junajn kokojn!" diris la
         reĝidino.
</p>
<p class="p">
         Be! li staris senhelpe, tian respondon li ne atendis; eĉ unu vorton li
         ne povosciis diri, ĉar li pensis, ke li esprimis eksterordinare 
	 profundpensan opinion. Be!
</p>
<p class="p">
         "Ne taŭgas!" diris la reĝidino. "For!" Kaj li devis foriĝi. Venis la
         dua frato.
</p>
<p class="p">
         "Ĉi tie estas tre varmege!" li diris.
</p>
<p class="p">
         "Jes, ni rostas hodiaŭ junajn kokidojn!" respondis la reĝidino.
</p>
<p class="p">
         "Kion vi bonvo...?" li demandis, kaj ĉiuj skribistoj enskribis: "kion
         vi bonvo...."
</p>
<p class="p">
         "Ne taŭgas!" diris la reĝidino. "For!"
</p>
<p class="p">
         Nun venis Johanĉjo-malsaĝulo, kiu sur sia kapro enrajdis rekte en la
         ĉambron. "Estas ja terura varmego!" li diris.
</p>
<p class="p">
         "Ĝi venas de tio, ke mi rostas junajn kokojn!" respondis la reĝidino.
         "Tio estas ja bonega!" diris Johanĉjo-malsaĝulo; "en tia okazo mi
         kredeble povos ankaŭ rosti kornikon!"
</p>
<p class="p">
         "Volonte mi faros al vi la komplezon!" respondis la reĝidino, "sed
         ĉu vi havas ion, en kio oni povus ĝin rosti? ĉar mi havas ĉi tie nek poton
         nek paton."
</p>
<p class="p">
         "Sed tio ne mankas al mi!" ĝoje ekkriis Johanĉjo-malsaĝulo. "Jen
         estas bonega kuirvazo?" Kaj li eltiris la malnovan lignan ŝuon kaj metis
         en ĝin la kornikon.
</p>
<p class="p">
         "Tio ŝufiĉas por tuta tagmanĝo!" diris la reĝidino. "Sed kie ni prenos
         la saŭcon?"
</p>
<p class="p">
         "Ĝin mi havas en la poŝo!" diris Johanĉjo-malsaĝulo ridetante. "Mi
         havas tiom multe; ke mi ne bezonas ŝpari!" Kaj li elverŝis iom da ŝlimo
         el la poŝo.
</p>
<p class="p">
         "Tio al mi plaĉas!" diris la reĝidino; "vi povoscias ja respondi, vi
         povoscias paroli, kaj vin mi volas fari mia edzo! Sed ĉu vi scias, ke ĉiu
         vorto, kiun ni diras kaj diris, estas enskribata kaj morgaŭ aperos en la
         gazetoj? Ĉe ĉiu fenestro vi vidas tri skribistojn kaj unu urban plejaĝulon,
         kaj la plejaĝulo estas la plej malbona, ĉar li ne bone aŭdas!" Tion ŝi
         diris nur por timigi lin. Kaj ĉiuj skribistoj ridis kaj faris inkmakulon sur
         la planko.
</p>
<p class="p">
         "Tiuj sinjoroj tie!" respondis Johanĉjo-malsaĝulo. "Nu, al la 
	 plejaĝulo mi devas fari plej bonan donacon!" Li elturnis siajn poŝojn kaj
         ĵetis al la plejaĝulo la tutan ŝlimon rekte en la vizaĝon.
</p>
<p class="p">
         "Bone vi helpis al vi!" diris la reĝidino. "Tion mi ne povoscius fari!
         Sed mi tion kredeble ankoraŭ lernos!"
</p>
<p class="p">
         Kaj tiamaniere Johanĉjo-malsaĝulo fariĝis reĝo, ricevis edzinon kaj
         kronon kaj sidis sur trono, kaj ĉion ĉi tion ni eksciis el la gazeto de la
         urba plejaĝulo, ― kiu cetere ne estas plene fidinda.
</p>
<hr>
<div class="footer">
<a href="dorna_voko.html">Dorna vojo de la honoro&nbsp;&gt;&gt;</a>
</div>
</body>
</html>
