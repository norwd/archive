<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Historio</title>
</head>
<body background="../bld/papero.jpg">
<div class="header">
<span class="header_left"><a href="fenikso.html">&lt;&lt;&nbsp;Birdo Fenikso</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Historio</h3>
<p class="first_p">
         En la ĝardeno ĉiuj pomarboj staris en plena beleco de florado, ili rapidis
         eligi floraĵojn, antaŭ ol ili ricevis verdajn foliojn. Ĉiuj junaj anasoj estis
         ekstere sur la korto, kaj ankaŭ la kato, kiu kuŝis en la sunlumo kaj
         lekadis sian piedon. Kiam oni rigardis al la kampo, oni povis vidi, ke tie
         staras la greno mirinde verda, oni aŭdis ĝojkriadon kaj pepadon de ĉiuj
         malgrandaj birdoj, kvazaŭ estus granda festo; kaj oni efektive povis tion
         diri, ĉar estis dimanĉo. La sonoriloj sonoradis, kaj la homoj en siaj plej
         bonaj vestoj iris en la preĝejon kaj aspektis tre ĝojaj. Jes, ĉe ĉiuj oni
         povis vidi ion ĝojan; cetere la tago estis tiel varma, tiel ravanta, ke oni
         certe povis diri: "Dio vere estas senfine bona por ni homidoj!"
</p>
<p class="p">
         Sed interne en la preĝejo staris la pastro sur la katedro kaj predikis
         per laŭta kaj kolera voĉo; li diris, ke la homoj estas malpiaj kaj tial Dio
         devas ilin puni, kaj post la morto la malbonuloj venas en la inferon, kie
         ili devas eterne bruli; li asertis, ke ilia vermo ne mortas kaj ilia fajro
         neniam estingiĝas, ke neniam ili povas trovi ripozon kaj pacon. Estis
         terure tion aŭdi, kaj li tion diris kun plej granda certeco. Li priskribis al
         ili la inferon kiel malbonodoran kavernon, en kiun enfluas la tuta
	 malpuraĵo kaj maldelikataĵo de la tuta mondo, kie nenia venteto blovas krom
         la varmega sulfura flamo, kie troviĝas nenia fundo, sed kie oni ĉiam pli
         kaj pli profunden eniĝas en eternan silenton. Jam la sola aŭdado estis
         terura, sed oni povis vidi sur la pastro, ke la afero estas por li tre serioza,
         kaj ĉiuj homoj en la preĝejo estis tute teruritaj.
</p>
<p class="p">
         Sed ekstere antaŭ la preĝejo ĉiuj malgrandaj birdoj kantis tiel gaje kaj
         la suno lumis tiel varme, estis kvazaŭ ĉiu floro proklamas: "Dio estas
         sentine bona por ni ĉiuj!" Jes, ekstere tute ne estis tiel, kiel predikis la
         pastro.
</p>
<p class="p">
         Vespere, kiam oni devis jam iri dormi, la pastro vidis, ke lia edzino
         sidas silente kaj meditante.
</p>
<p class="p">
         "Kio mankas al vi?" li ŝin demandis.
</p>
<p class="p">
         "Kio en efektiveco mankas al mi?" ŝi diris, "al mi mankas tio, ke mi
         ne povas bone kolekti miajn pensojn, ke viajn asertojn mi ne tute bone
         povas kompreni, kiam vi diras, ke ekzistas tiom multe da malpiuloj kaj
         ke ili devas eterne bruli! Eterne, ha, kiel longe! Mi estas nur peka homa
         estaĵo, kaj tamen mia koro ne povus permesi al mi, ke eĉ la plej
	 malbonan pekulon mi lasu bruli eterne, ― kiel do tion povus fari Dio, Li, kiu
         estas tiel senfine bona kaj kiu scias, kiel la malbono kaptas nin de
         ekstere kaj de interne. Ne, mi ne povas tion imagi al mi, kvankam vi
         tion asertas."
</p>
<p class="p">
         Estis aŭtuno, la folioj defalis de la arboj; la serioza, severa pastro sidis
         ĉe la lito de mortanto; pia kredantino fermis siajn okulojn, tio estis la
         pastredzino.
</p>
<p class="p">
         "Se iu ricevas pacon en la tombo kaj favorkorecon ĉe Dio, tio estos
         antaŭ ĉio vi!" diris la pastro, kaj li kunmetis ŝiajn manojn kaj eldiris
         preĝon pri mortintoj.
</p>
<p class="p">
         Oni portis ŝin en la tombon; du pezaj larmoj defluis sur la vangoj de
         la serioza viro. En la domo de la pastro estis silente kaj malplene, la
	 sunlumo tie estingiĝis, ŝi ja foriris, foriris por ĉiam.
</p>
<p class="p">
         Estis nokto, malvarma vento blovis super la kapo de la pastro, li
	 malfermis la okulojn, kaj li havis la impreson, kvazaŭ la luno lumas en la
         ĉambron, sed la luno tute ne lumis. Ia figuro staris antaŭ lia lito, tio
         estis la fantomo de lia mortinta edzino, ŝi rigardis lin senfine malĝoje,
         estis kvazaŭ ŝi volas ion diri.
</p>
<p class="p">
         La viro duone leviĝis kaj etendis al ŝi la manojn. "Eĉ al vi ne estas
         donita eterna ripozo? Vi suferas? Vi, la plej bona, la plej pia!"
         Kaj la mortintino klinis sian kapon jesante kaj metis la manon sur la
         bruston.
</p>
<p class="p">
         "Kaj ĉu mi povas havigi al vi trankvilecon en la tombo?"
         "Jes!" li klare aŭdis.
</p>
<p class="p">
         "Kaj kiamaniere?"
</p>
<p class="p">
         "Donu al mi haron, nur unu solan haron de la kapo de pekulo, kies
         fajro neniam estingiĝos, de tia pekulo, kiun Dio volas ĵetegi en la inferon
         por eterna turmento."
</p>
<p class="p">
         "Ho, kiel facile oni povas vin liberigi, vi pura, vi pia!" li respondis.
</p>
<p class="p">
         "Sekvu do min!" diris la mortintino. "Tio estas permesita al ni. Ĉe
         mia flanko vi povas ŝvebi, kien viaj pensoj volas. Nevideblaj por la homoj,
         ni povas rigardi en la plej kaŝitajn faldojn de ilia koro. Sed per mano certa
         vi devas montri tiun, kiu estas kondamnita por la eterna turmento, kaj
         antaŭ la kokokrio li devas esti trovita!"
</p>
<p class="p">
         Kaj rapide, kiel portite de la pensoj, ili troviĝis en la granda urbo. De
         la muroj de la domoj lumis per fajraj literoj la nomoj de la mortomeritaj
         pekoj: malhumileco, avareco, drinkemeco, voluptemeco, ― per unu vorto,
         la tuta sepkolora ĉielarko de la mortomeritaj pekoj.
</p>
<p class="p">
         "Jes, tie interne, kiel mi supozis, kiel mi sciis," diris la pastro,
         "loĝas tiuj, kiuj estas kondamnitaj al la eterna fajro." Ili staris antaŭ
         belege prilumita portalo; larĝaj ŝtuparoj, kovritaj per tapiŝoj kaj ornamitaj
         per floroj, kondukis en la internon de la domo, kaj bala muziko bruis tra
         la festaj salonoj. Antaŭ ĝi majeste staris la pordisto en veluro kaj silko,
         kun granda arĝentita bastono.
</p>
<p class="p">
         "Nia balo estas egala al la balo de la reĝo!" li diris, turnante sin al
         la kolektiĝinta popolamaso sur la strato; de la verto ĝis la fingroj de la
         piedoj lumis el li la penso: "Kompatindaj senvaloruloj, kiuj enrigardas
         tra la pordo, vi ĉiuj kompare kun mi estas ja nur mizeraj kanajloj!"
</p>
<p class="p">
         "Malhumileco!" diris la mortintino, "ĉu vi lin vidas?"
</p>
<p class="p">
         "Lin?" ripetis la pastro. "Jes, sed li estas naivulo, nur malsaĝulo, kaj
         li ne devas esti kondamnita al eterna fajro kaj eterna turmento."
</p>
<p class="p">
         "Nur malsaĝulo!" sonis tra la tuta domo de la malhumileco, tiaj ili
         ĉiuj tie estis.
</p>
<p class="p">
         Ili flugis internen de la kvar nudaj muroj de avarulo, kie, tute
	 malgrasa, tremanta de malvarmo, malsata kaj soifa, la maljunulo per ĉiuj
         siaj pensoj kaj meditoj alkroĉiĝis al sia mono; ili vidis, kiel li febre
         suprensaltis de sia, mizera kuŝloko kaj elprenis libere sidantan ŝtonon el
         la muro, en kiu kuŝis oraj moneroj en ŝtrumpo; li pripalpis sian
	 ĉifonaĵan noktan veston, en kiu estis enkudritaj oraj moneroj, kaj liaj
	 malsekaj fingroj tremis.
</p>
<p class="p">
         "Li estas malsana, tio estas frenezo, senĝoja frenezo, ĉirkaŭita de
         timego kaj malbonaj sonĝoj!"
</p>
<p class="p">
         Kaj ili rapide foriĝis, kaj ili troviĝis apud la kuŝtabulo de la krimuloj,
         kie ili en longa vico dormis flankon ĉe flanko. Unu el ili eksaltis el sia
         dormo kiel sovaĝa besto, eligante malbelan krion; per siaj pintaj kubutoj
         li ekbatis sian kamaradon, kaj ĉi tiu dormeme sin turnis:
</p>
<p class="p"> 
         "Tenu la buŝaĉon, vi sovaĝa besto, kaj dormu! Tiel estas ĉiun
         nokton...!"
</p>
<p class="p">
         "Ĉiun nokton!" ripetis tiu, "jes, ĉiun nokton ĝi venas, krias kaj
         sufokas min. En flameco mi faris tion aŭ alian, kun kolerema spirito mi
         naskiĝis, tio alkondukis min ĉi tien la duan fojon; sed se mi agis
	 malbone, mi havas ja mian punon. Nur unu aferon mi ne konfesis. Kiam mi
         la lastan fojon eliris de ĉi tie kaj preteriris antaŭ la bieneto de mia
         mastro, tiam mia interno ekbolis kaj sovaĝaj pensoj leviĝis en mia animo,
         ― mi ekfrotis alumeton kontraŭ la muro; super kiu tre malalte elstaris
         la pajla tegmento. Ĉio ekbrulis, flamo ekkaptis ĝin tiel, kiel ĝi ofte min
         ekkaptas. Mi helpis savi la brutojn kaj meblojn. Krom unu abelaro, kiu
         flugis en la fajron, kaj krom la ĉenita hundo, neniu vivanta estaĵo
	 forbrulis. Pri tiu lasta mi ne pensis. Oni povis aŭdi, kiel ĝi blekegas, 
	 ― kaj tiun blekegon mi ĉiam ankoraŭ aŭdas ĉiufoje, 
	 kiam mi volas ekdormi,
         kaj kiam mi endormiĝas, tiam venas la hundo, granda kaj vila ĝi staras
         antaŭ mi. Ĝi metas sin sur min, blekegas, premas min, sufokas min.
         Aŭskultu do, kion mi rakontas, vi povas ronki, ronki la tutan nokton,
         sed mi ne povas dormi eĉ horkvaronon." Kaj liaj okuloj subpleniĝis per
         sango, li ĵetis sin sur la kamaradon kaj batis lin per kunpremita pugno
         en la vizaĝon.
</p>
<p class="p">
         "La furioza Mads denove freneziĝis!" oni diris ĉirkaŭe, kaj la aliaj
         friponoj kaptis lin, luktis kun li, fleksis lin tiel, ke lia kapo atingis liajn
         piedojn, kaj en tiu pozicio ili forte lin ligis, tiel ke la sango preskaŭ
         elŝprucis el liaj okuloj kaj el ĉiuj liaj poroj.
</p>
<p class="p">
         "Vi lin mortigas!" ekkriis la pastro, "ho li malfeliĉa!" Kaj dum li
         defende etendis la manon super la pekulon, super lin, kiu jam ĉi tie
         suferis tro kruele, la sceno subite ŝanĝiĝis. Ili flugis tra riĉaj salonoj kaj
         mizeraj kameroj; volupto, envio, ĉiuj mortomeritaj pekoj preteriris antaŭ
         ili, anĝelo de la juĝo voĉlegis iliajn pekojn, kiel ankaŭ ilian defendon. Ĝi
         havis malgrandan valoron antaŭ Dio, sed Dio legas ja en la koroj, Li scias
         ĉion senescepte, Li scias la malbonon, kiu atakas nin de interne kaj de
         ekstere, Li, la favorkoreco, la amo. La mano de la pastro tremis, li ne
         kuraĝis etendi ĝin, por elŝiri haron de la kapo de la pekulo. Kaj el liaj
         okuloj ekfluis larmoj, kiel akvo de favorkoreco kaj de amo, kiu estingas
         la eternan fajron de la infero.
</p>
<p class="p">
         Subite ekkriis la koko.
</p>
<p class="p">
         "Kompatplena Dio! Donu Vi al ŝi la tomban ripozon, kiun mi ne povis
         havigi al ŝi!"
</p>
<p class="p">
         "Ĝin mi nun havas!" diris la mortintino; "via kruela vorto, via
	 malluma kredo pri Dio kaj pri Liaj kreitaĵoj pelis min al vi! Ekkonu la
         homojn, eĉ en la malbonaj troviĝas parto de Dio, parto, kiu venkos kaj
         estingos la fajron de la infero."
</p>
<p class="p">
         Kiso estis metita sur la buŝon de la pastro, fariĝis lume ĉirkaŭ li; la
         klara suno de Dio lumis en lian ĉambron, kie lia edzino, vivante, milde
         kaj ame vekis lin el sonĝo, kiun Dio sendis al li.
</p>
<hr>
<div class="footer">
<a href="muta_libro.html">Muta libro&nbsp;&gt;&gt;</a>
</div>
</body>
</html>
