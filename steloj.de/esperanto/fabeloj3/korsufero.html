<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Kora sufero</title>
</head>
<body background="../bld/papero.jpg">
<div class="header">
<span class="header_left"><a href="bonhumoro.html">&lt;&lt;&nbsp;Bona humoro</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Kora sufero</h3>
<p class="first_p">
         Tio, kion ni nun volas rakonti, en efektiveco estas historio en du partoj;
         la unua parto povus resti nerakontita, ― ĝi tamen donos al ni
	 antaŭsciigojn, kaj tiaj ĉiam estas utilaj.
</p>
<p class="p">
         Ni loĝis en la kamparo, en bieno. Unu tagon okazis, ke la tieaj gemastroj
         forestis. Tiam aperis unu virino el la plej proksima vilaĝo; ŝi havis kun
         si sian mopson kaj venis, kiel ŝi diris, por proponi akciojn de sia tanejo.
         Ĉar ŝi havis ĉiujn siajn paperojn kun si, ni konsilis al ŝi, ke ŝi metu ilin
         en koverton kaj skribu sur ĉi tiu la adreson de la bienmastro: "Ĝenerala
         milita komisario, bienmastro, k. t. p."
</p>
<p class="p">
         Ŝi obeis, prenis la plumon, haltis kaj petis nin, ke ni ankoraŭ unu fojon
         ripetu al ŝi la adreson, sed malrapide. Ni tion faris, kaj ŝi skribis: sed meze
         de la vortoj "ĝenerala milita" ŝi denove haltis, ekĝemis kaj diris: "Mi
         estas nur virino!" La mopson ŝi dum la skribado metis sur la plankon,
         kaj ĝi akceptis tiun traktadon kun murmurado, ĉar ĝi ja ankaŭ estis
	 kunprenita por sia plezuro kaj por sia sano, kaj en tiaj okazoj oni ne devas
         esti metata sur la plankon. Plata nazo kaj grasa dorso estis ĝiaj generalaj
         distingaj signoj.
</p>
<p class="p">
         "Ĝi ne mordas!" diris la virino; "ĝi plu ne havas dentojn. Ĝi estas kiel
         membro de la familio, fidela kaj defendema, sed ofte miaj nepoj ĝin
	 incitas; ili ludas edziĝofeston, kaj tiam ĝi ĉiam devas esti la fianĉino, sed tio
         ĝin lacigas, la kompatindan beston."
</p>
<p class="p">
         Ŝi transdonis al ni siajn paperojn kaj prenis la mopson sur la brakon.
</p>
<p class="p">
         Tio estas la unua parto, kiun ni povus ne rakonti.
</p>
<p class="p">
         "La mopso mortis!" tio estas la dua parto.
</p>
<p class="p">
         Estis unu semajno poste; ni venis en tiun vilaĝon kaj ekloĝis en la
	 hoteleto. Niaj fenestroj estis turnitaj al la korto, kiu per barilo estis dividita
         en du partojn; en unu parto pendis feloj kaj haŭtoj, krudaj kaj tanitaj;
         tie staris ĉiaj laboriloj necesaj por tanejo, kaj la tanejo apartenis al nia
         vidvino. La mopso estis mortinta tiun matenon kaj enterigita tie sur la
         korto. La nepoj de la vidvino, t. e. de la tanistino ― ĉar la mopso neniam
         estis edzigita ― albatis la tombon, kaj tio estis bela tombo, estis kredeble
         plezuro kuŝi en ĝi.
</p>
<p class="p">
         La tombo estis ĉirkaŭbarita per potkrevitaĵoj kaj ŝutkovrita per sablo; ili
         starigis sur ĝi bierbotelon kun la kolo supren, kaj tio tute ne estis alegoria.
</p>
<p class="p">
         La infanoj dancis ĉirkaŭ la tombo, kaj la plej aĝa el la knaboj, praktika
         junulo sepjara, proponis, ke oni faru el la tombo publikan ekspozicion,
         nome por ĉiuj infanoj de la sama strato. Pro la eniro oni pagu unu
         butonon, kaj tio estis io, kion posedis ĉiu knabo kaj kion li povis ankaŭ
         liveri al la knabinoj; kaj tiu propono estis unuanime akceptita.
</p>
<p class="p">
         Kaj ĉiuj infanoj el la strato kaj el la flanka strato venis kaj pagis ĉiu
         sian butonon. Inter ili troviĝis pli ol unu, kiu en tiu posttagmezo povis iri
         nur kun unu ŝelko, sed kompense li vidis la tombon de la mopso, kaj tio
         valoris sufiĉe.
</p>
<p class="p">
         Sed ekstere, antaŭ la korto de la tanejo, tute apud la pordo, sidis
	 malgranda ĉifonvestita knabino, ĉarma infano kun plej belaj buklaj haroj kaj
         kun okuloj tiel bluaj kaj helaj, ke estis plezuro rigardi ilin. Ŝi ne diris eĉ
         unu vorton, ŝi eĉ ne ploris, sed ĉiufoje, kiam la pordo estis malfermata,
         ŝi rigardadis tiel malproksimen, kiel ŝi povis. Ŝi ne posedis butonon, kiel
         ŝi sciis, kaj tial ŝi malĝoje restis ekstere, staris tie, ĝis ĉiuj vidis la tombon
         kaj ĉiuj foriris. Tiam ŝi sidiĝis, almetis la malgrandajn brunajn manojn
         al la okuloj kaj abunde ekverŝis larmojn; ŝi sola ne vidis la tombon de la
         mopso. Tio estis kora sufero, tre granda, tia ke ofte eĉ la suferoj de
	 plenkreskuloj ne povas esti pli grandaj.
</p>
<p class="p">
         Ni vidis tion de supre, ― kaj kiam oni vidas tion de supre, oni facile
         povas rideti pri tio, kiel ankaŭ pri multaj el niaj propraj kaj fremdaj
	 suferoj! Tio estas la historio, kaj kiu ĝin ne komprenas, tiu povas preni
         akciojn de la tanejo de la vidvino.
</p>
<hr>
<div class="footer">
<a href="gxusta_loko.html">Ĉio sur sian ĝustan lokon!&nbsp;&gt;&gt;</a>
</div>
</body>
</html>
