<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Post jarmiloj</title>
</head>
<body background="../bld/papero.jpg">
<div class="header">
<span class="header_left"><a href="koboldo.html">&lt;&lt;&nbsp;Koboldo ĉe la butikisto</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Post jarmiloj</h3>
<p class="first_p">
         Post jarmiloj ili alflugos sur la flugiloj de la vaporo tra la aero trans la
         monda oceano! La junaj loĝantoj de Ameriko vizitos la maljunan Eŭropon.
</p>
<p class="p">
         Ili venos al la ĉi tie starantaj monumentoj kaj al la sian brilon perdintaj
         lokoj, kiel ni en nia tempo pilgrimas al la ruiniĝintaj belegaĵoj de la
         suda Azio.
</p>
<p class="p">
         Post jarmiloj ili venos.
</p>
<p class="p">
         Tamizo, Danubo, Rejno ankoraŭ ruliĝas; Blankmonto staras kun sia
         neĝa supro, la nordlumo ĵetas sian helan brilon super la landojn de la
         nordo, sed generacio post generacio fariĝis polvo, tutaj vicoj da
	 potenculoj de la tempo estas forgesitaj, kiel tiuj, kiuj nun dormas en la
	 monteto, sur kiu la bonhava farunkomercisto, posedanto de la monteto,
         aranĝis al si benkon, por tie sidi kaj rigardi la platan ondiĝantan
         grenkampon.
</p>
<p class="p">
         "Al Eŭropo!" vokas la juna generacio de Ameriko, "al la lando de
         la prapatroj, al la sankta lando de la rememoroj kaj de la fantazio, al
         Eŭropo!"
</p>
<p class="p">
         La aerŝipo alvenas; ĝi estas plena de vojaĝantoj, ĉar la veturado tra la
         aero estas pli rapida ol sur la maro; la elektromagneta drato sub la
         oceano jam telegrafis, kiel granda estas la aera karavano. Jam montriĝas
         Eŭropo, tio estas la Irlanda marbordo, kiu aperas, sed la pasaĝeroj
         ankoraŭ dormas; ili volas, ke oni veku ilin nur tiam, kiam ili komencos
         ŝvebi super Anglujo. Tie ili eliras sur la teron de Eŭropo en la lando de
         Shakespeare, kiel ĝin nomas la homoj belspiritaj, en la lando de la
         politiko, en la lando de la maŝinoj, kiel ĝin nomas aliaj.
</p>
<p class="p">
         Tutan tagon daŭras ĉi tie la restado, tiom multe da tempo la
	 multeokupita generacio dediĉas al la grandaj Anglujo kaj Skotujo.
</p>
<p class="p">
         Tra la kanala tunelo oni veturas al Francujo, al la lando de Karolo la
         Granda kaj de Napoleono. Oni eldiras la nomon de Molière, la scienculoj
         parolas pri skolo klasika kaj skolo romantika en la profunda antikveco,
         kaj oni gloras heroojn, poetojn kaj scienculojn, kiujn nia tempo ne konas
         sed kiuj estas naskotaj sur la kratero de Eŭropo: en Parizo.
</p>
<p class="p">
         La aerŝipo flugas super la landon, el kiu eliris Kolumbo, kie naskiĝis
         Cortez kaj kie Calderon kantis siajn dramojn en belritmaj versoj; belaj
         nigrokulaj virinoj loĝas ankoraŭ en la florantaj valoj, kaj per antikvaj
         kantoj oni citas la nomojn de Cid kaj de Alhambra.
</p>
<p class="p">
         Tra la aero super la maro oni flugas al Italujo, kie troviĝis la antikva
         eterna Romo; ĝi malaperis; la Campagna estas dezerto; de la preĝejo de
         la Sankta Petro oni montras unu solan murrestaĵon, tamen oni dubas pri
         ĝia aŭtenteco.
</p>
<p class="p">
         Nun al Grekujo, por tradormi nokton en la riĉa hotelo sur la supro de
         Olimpo; tiam oni ja povos diri, ke oni tie estis. Oni veturas al Bosforo,
         por tie halti por kelke da horoj kaj rigardi la lokon, kie staris Bizantio.
         Malriĉaj fiŝkaptistoj elĵetas sian reton tie, kie la legendo rakontas pri la
         ĝardeno de la haremo en la tempo de la Turkoj.
</p>
<p class="p">
         Oni veturas super ruinoj de potencaj urboj ĉe la larĝa Danubo, de
         urboj, kiujn nia tempo ne konas, sed en tiu aŭ alia loko ― super lokoj
         plenaj de rememoroj, kiuj ankoraŭ estas leviĝontaj el la interno de la
         tempo ― la aera karavano malleviĝas kaj baldaŭ denove leviĝas.
</p>
<p class="p">
         Jen tie malsupre kuŝas Germanujo, kiu iam estis kovrita de plej densa
         reto de fervojoj kaj kanaloj, la landoj, kie Luther predikis, Goethe kantis
         kaj kie Mozart siatempe tenis la sceptron de la tonoj. Grandaj nomoj
         brilis en scienco kaj arto, nomoj, kiujn ni ne konas. Unu tagon oni restas
         en Germanujo kaj unu tagon en la nordlando, en la patrujo de Oersted
         kaj de Linné kaj en Norvegujo, la lando de la antikvaj herooj kaj de la
         eterne junaj viroj de la nordo. Dum la reveturado hejmen oni trapasas
         Islandon, Gejzer plu ne bolas, Hekla estingiĝis, sed kvazaŭ eterna ŝtona
         tabelo de la legendo la forta roka insulo staras meze de la bruanta maro.
</p>
<p class="p">
         "En Eŭropo ekzistas multe da vidindaĵoj!" diras la juna Amerikano;
         "kaj ni vidis tion en ok tagoj. Kaj oni povas tion fari, kiel la granda
         vojaĝisto ― ĉi tie estas citata nomo, kiu apartenas al tiu tempo ― pruvis
         en sia fama verko: ‚Eŭropo en ok tagoj’."
</p>
<hr>
<div class="footer">
<a href="saliko.html">Sub la saliko&nbsp;&gt;&gt;</a>
</div>
</body>
</html>
