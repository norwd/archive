<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Kolumo</title>
</head>
<body background="../bld/papero.jpg">
<div class="header">
<span class="header_left"><a href="patrinhistorio.html">&lt;&lt;&nbsp;Historio de unu patrino</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Kolumo</h3>
<p class="first_p">
         Estis iam eleganta kavaliro, kies tuta loĝeja ilaro konsistis nur el 
	 bototirilo kaj kombilo, sed kompense li havis la plej belan kolumon en la
         mondo, kaj la historion de tiu kolumo ni nun aŭdu. Li ĵus atingis la
         edziĝotaŭgan aĝon, kiam li okaze trafis en lavotan tolaĵon kune kun
         ŝtrumpa rubando.
</p>
<p class="p">
         "He!" diris la kolumo, "neniam ĝis nun mi vidis tiel gracian, tiel
         delikatan, tiel velure molan kaj tiel ĉarman personon. Ĉu vi permesas
         demandi pri via estimata nomo?"
</p>
<p class="p">
         "Ĝin mi ne diros!" respondis la ŝtrumpa rubando
</p>
<p class="p">.
         "Kie vi loĝas?" demandis plue la kolumo.
</p>
<p class="p">
         Sed la ŝtrumpa rubando, kiu estis tre hontema kaj sinĝenema, opiniis
         nekonvena respondi pri tio.
</p>
<p class="p">
         "Vi kredeble estas zono?" demandis la kolumo, "interna zono, por
         tiel diri? Mi jam vidas, vi servas kiel por utilo, tiel ankaŭ por ornamo,
         kara fraŭlino."
</p>
<p class="p">
         "Mi ne komprenas, kiel vi povas permesi al vi alparoli min!" diris
         la ŝtrumpa rubando. "Ŝajnas al mi, ke mi donis al vi nenian kaŭzon
         per tio."
</p>
<p class="p">
         "Tute sendube, se oni estas tiel bela kiel vi!" respondis la kolumo.
         "Tio prezentas sufiĉan kaŭzon!"
</p>
<p class="p">
         "Ne tro alproksimiĝu al mi!" ekkriis la ŝtrumpa rubando. "Vi aspektas
         tiel vire maltima!"
</p>
<p class="p">
         "Mi efektive estas bontona kavaliro!" diris la kolumo, "mi posedas
         bototirilon kaj kombilon." En efektiveco tio estis tute malvera, ĉar ili
         apartenis ja al lia mastro, kiu ilin posedis, sed li nur fanfaronis.
         "Ne estu tro familiara kun mi!" ekkriis la ŝtrumpa rubando, "mi
         ne estas kutima je tio!"
</p>
<p class="p">
         "Afektulino!" moke respondis la kolumo, kaj post tio oni elprenis
         ilin el la tolaĵo. Oni ilin amelis, pendigis super seĝo en la sunlumo, kaj
         poste oni ilin metis sur la gladotabulon. Tiam venis la varmega gladilo.
</p>
<p class="p">
         "Sinjorino!" diris la kolumo, "kara sinjorino vidvino, al mi fariĝas
         tute varmege! Mi min mem plu ne rekonas, mi tute perdas miajn
         faldojn, vi elbruligos en mi truon! Hu! Mi petas vin pri via mano!"
</p>
<p class="p">
         "Kanajlo!" diris la gladilo kaj fiere ekglitis sur kolumo, ĉar ĝi imagis
         al si, ke ĝi estas vapormaŝina kaldrono, kiu devas iri sur la fervojon, por
         tiri vagonojn.
</p>
<p class="p">
         "Kanajlo!" ĝi diris.
</p>
<p class="p">
         La kolumo iom disfadeniĝis sur la rando, tial venis la tondilo kaj devis
         detranĉi la fadenojn.
</p>
<p class="p">
         "Ho!" ekkriis la kolumo, "vi kredeble estas unua baletistino? Kiel
         forte vi etendas la piedojn! Tio estas la plej ĉarma afero, kiun mi iam
         vidis. Neniu homo povas tion fari tiel, kiel vi!"
</p>
<p class="p">
         "Tion mi scias!" respondis la tondilo.
</p>
<p class="p">
         "Vi meritas esti grafino!" diris la kolumo. "Ĉio, kion mi posedas,
         estas kavaliro, bototirilo kaj kombilo! Ho, se mi havus graflandon!"
</p>
<p class="p">
         "Ŝajnas al mi, ke tio estas svatiĝado!" diris la tondilo, kiu serioze
         ekkoleris. Tial ĝi donis al la kolumo fortan tranĉon, kaj oni lin formetis.
</p>
<p class="p">
         "Mi opinias, ke mi devos turni mian okulon al la kombilo!" diris la
         kolumo. "Estas rimarkinde, kiel bone vi povoscias konservi ĉiujn viajn
         dentojn, kara fraŭlino! Ĉu vi neniam pensis pri fianĉiĝo?"
</p>
<p class="p">
         "Kompreneble!" diris la kombilo. "Mi ja estas jam fianĉigita kun la
         bototirilo!"
</p>
<p class="p">
         "Fianĉigita!" ekkriis la kolumo. Nun en la regiono de lia konateco
         ekzistis plu neniu, pri kiu li povus svatiĝi, kaj tial li kun hipokrita
	 malestimo ĵuris, ke li ne volas edziĝi.
</p>
<p class="p">
         Pasis sufiĉe longa tempo, ĝis la kolumo fine transmigris en la
	 paperfarejon. Tie estis granda societo de ĉifonaĵoj, la delikataj aparte kaj la
         maldelikataj aparte, bonorde, kiel devas esti. Ĉiuj havis multe por rakonti
         unu al la alia, sed plej multe la kolumo, li estis perfekta fanfaronulo.
</p>
<p class="p">
         "Mi havis terure multe da amantinoj!" rakontis la kolumo, "eĉ unu
         momenton oni ne lasis min trankvila. Estas vero, ke mi ĉiam estis
	 eleganta kavaliro kaj krom tio ĉiam amelita. Mi posedis bototirilon kaj
         kombilon, kiujn mi neniam uzis. Vi devus min vidi tiam, min vidi, kiam
         mi kuŝis sur la flanko! Neniam mi forgesos mian unuan amatinon, ŝi
         estis zono, tiel delikata, tiel velure mola, tiel ĉarma! Pro mi ŝi ĵetis sin
         en lavokuvon. Estis ankaŭ unu vidvino, kiu ekardis per amo al mi, sed
         mi lasis ŝin stari kaj malvarmiĝi! Estis poste unua baletistino, ŝi donis al
         mi tranĉon, kiu ankoraŭ nun min malornamas, ŝi estis tre tranĉa kaj
         kolerema. Mia propra kombilo enamiĝis je mi kaj pro ama suferado
         perdis ĉiujn siajn dentojn. Jes, en tiu speco mi multe travivis. Sed plej
         multe mi bedaŭras la ŝtrumpan rubandon, mi volis diri la zonon, kiu
         ĵetis sin en la lavokuvon. Mi havas multe sur mia konscienco; al mi oni
         ne povas malaprobi mian sopiron fariĝi blanka papero!"
</p>
<p class="p">
         Kaj li efektive fariĝis blanka papero; ĉiuj ĉifonaĵoj fariĝis blanka
         papero, sed la kolumo fariĝis ĝuste tiu peco da blanka papero, kiun ni
         vidas ĉi tie, sur kiu estas presita ĉi tiu historio, pro tio, ke li tiel terure
         fanfaronis per aferoj, kiuj en efektiveco havis esencon tute alian. Tio
         devas esti por ni averto, por ke ni ne kondutu tiel same, ĉar ni vere ne
         povas scii, ĉu ni ankaŭ ne transmigros iam en paperfarejon kaj estos
         aliformigitaj en blankan paperon kaj oni presos sur ni nigre sur blanke
         nian tutan historion, eĉ la plej sekretajn aferojn, kaj ni devos mem kuradi
         kun tio kaj elbabili ĉion, kiel la kolumo.
</p>
<hr>
<div class="footer">
<a href="lino.html">Lino&nbsp;&gt;&gt;</a>
</div>
</body>
</html>
