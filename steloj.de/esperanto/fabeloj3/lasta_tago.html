<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>En la lasta tago</title>
</head>
<body background="../bld/papero.jpg">
<div class="header">
<span class="header_left"><a href="jarhistorio.html">&lt;&lt;&nbsp;Historio de la jaro</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">En la lasta tago</h3>
<p class="first_p">
         La plej sankta tago el ĉiuj niaj tagoj sur la tero estas tiu, en kiu ni
         mortas; ĝi estas la lasta tago, la sankta granda tago de la aliformiĝo. Ĉu
         vi efektive iam serioze meditis pri tiu potenca, certe venonta lasta horo
         ĉi tie sur la tero?
</p>
<p class="p">
         Vivis iam viro, severa kredanto, kiel oni diris pri li, batalisto pro la
         vorto, kiu estis por li leĝo, severa servanto de severa Dio. Jen la Morto
         aperis ĉe lia lito, la Morto kun la severa ĉiela vizaĝo.
</p>
<p class="p">
         "La horo venis, vi devas min sekvi!" diris la Morto kaj ektuŝis per sia
         glacie malvarma fingro liajn piedojn, kaj ili malvarmiĝis; la Morto
         ektuŝis lian frunton, poste lian koron, kaj ĝi krevis, kaj la animo sekvis
         la anĝelon de la morto.
</p>
<p class="p">
         Sed en la malmultaj antaŭirintaj momentoj, inter la konsekro de la
         piedoj ĝis la konsekro de la frunto kaj koro, simile al grandaj, pezaj
         maraj ondoj trairis super la mortanto ankoraŭ unu fojon ĉio, kion la
         vivo alportis kaj vekis. Tiel oni per unu ekrigardo penetras en la kapturnan
         profundon kaj travidas en unu sola ekfulmo de la penso la nemezureblan
         vojon; tiel oni per unu ekrigardo ampleksas la tutan sennombran svarmon
         de la steloj, la sentantajn mondojn kaj mondkorpojn en la vastega
         spaco.
</p>
<p class="p">
         En tia momento ektremas la terurita pekulo kaj havas nenion, al kio
         li povus sin apogi, li sentas, kvazaŭ li falegas en senfinan malplenon. Sed
         la piulo apogas sian kapon al Dio kaj fordonas sin al Li kiel infano,
         humile preĝante: "Via volo plenumiĝu super mi!"
</p>
<p class="p">
         Sed ĉi tiu mortanto ne havis menson de infano, li sentis, ke li estas
         viro; li ne tremis kiel pekulo, li sciis, ke li estis ĝusta kredanto. Li
         observadis la formojn de la religio en ilia tuta severeco; li sciis, ke
         milionoj iras la larĝan vojon, kiu kondukas al kondamno; per fajro kaj
         glavo li povus sur la tero neniigi ilian korpon, kiel ilia animo jam estis
         neniigita por ĉiam; lia vojo nun kondukis al la ĉielo, kie la favorkoreco
         malfermos al li la pordon, la favorkoreco promesita.
</p>
<p class="p">
         Kaj la animo iris kun la anĝelo de la morto, sed ankoraŭ unu fojon
         ĝi ekrigardis la kuŝejon, kie kuŝis la polvoformitaĵo en la blanka ĉemizo
         de mortinto, fremda kopio de ĝia Mi. Kaj ili flugis, kaj ili iris, estis
         preskaŭ kiel en granda halo, kaj tamen samtempe ankaŭ kiel en arbaro
         la naturo estis kvazaŭ ĉirkaŭtranĉita, alligita kaj envicigita,
	 malnaturigita, kiel en malnovamoda Franca ĝardeno; estis plena maskarado.
</p>
<p class="p">
         "Jen estas la homa vivo!" diris la anĝelo de la morto.
</p>
<p class="p">
         Ĉiuj figuroj montriĝis pli aŭ malpli maskitaj; tute ne ĉiuj, kiuj havis
         sur si veluron kaj oron, estis la plej noblaj aŭ la plej potencaj; tute ne
         ĉiuj, kiuj estis vestitaj malriĉe kaj mizere, estis la plej malaltaj aŭ plej
         senvaloraj. Tio estis stranga maskarado, kaj precipe estis rimarkinde vidi,
         kiel ili ĉiuj sub siaj vestoj zorge ion kaŝas unu antaŭ la alia; sed unu tiel
         longe priŝiris la alian, ĝis la kaŝitaĵo fariĝis videbla, kaj tiam oni vidis, ke
         montriĝas la kapo de besto; ĉe unu ĝi estis rikananta simio, ĉe alia ĝi
         estis malbela virkapro, glitema serpento aŭ senforta fiŝo.
</p>
<p class="p">
         Tio estis la besto, kiun ni ĉiuj portas en ni, la besto, kiu kun kreskiĝis
         kun la homo, kaj ĝi saltis kaj tiriĝis kaj volis eliĝi, kaj ĉiu tenis siajn
         vestojn alpremite ĉirkaŭ ĝi, sed la aliaj forŝiris ilin kaj kriis: "Vidu!
         vidu! tio li estas! tio ŝi estas!" Kaj unu ĉiam penis nudigi la mizeraĵon
         de la alia.
</p>
<p class="p">
         "Kaj kiun beston mi portis ĉe mi?" demandis la migranta animo. La
         anĝelo de la morto montris antaŭ si fieran figuron, ĉirkaŭ kies kapo oni
         vidis riĉforman aŭreolon kun brilantaj koloroj, sed ĉe la koro de tiu viro
         estis kaŝitaj la piedoj de la besto, la piedoj de pavo; la aŭreolo estis nur
         la multkolora vosto de la birdo.
</p>
<p class="p">
         Kiam ili migris pluen, grandaj birdoj abomeninde kriaĉis de la branĉoj
         de la arboj malsupren; per laŭtaj homaj voĉoj ili kriis: "Vi,
	 mortomigranto, ĉu vi memoras min?" Tio estis ĉiuj malbonaj pensoj kaj avidoj
         el liaj antaŭaj tagoj de la vivo, ili kriis al li: "Ĉu vi min memoras?"
</p>
<p class="p">
         La animo ektremis por momento, ĉar ĝi konis la voĉojn, la malbonajn
         pensojn kaj avidojn, kiuj aperis kiel juĝaj atestantoj.
</p>
<p class="p">
         "En nia karno, en nia malbona naturo loĝas nenio bona!" diris la
         animo, "sed la pensoj ĉe mi ne fariĝis faroj, la mondo ne vidis la
	 malbonan frukton!" Ĝi nun rapidis ankoraŭ pli, por kiel eble plej baldaŭ
         forkuri de la abomeninda kriado, sed la grandaj nigraj birdoj
	 ĉirkaŭŝvebis ĝin en rondo kaj kriis kaj kriis, kvazaŭ tio devus esti aŭdata en la
         tuta mondo. La animo kuris kiel ĉasata cervino, kaj ĉe ĉiu paŝo ĝi
	 surpuŝiĝis per la piedo sur akrajn fajroŝtonojn, kiuj tranĉis al ĝi la piedojn
         kaj faris al ĝi plej fortan doloron. "De kie venas ĉi tiuj akraj ŝtonoj?
         Kiel velkintaj folioj ili kuŝas disĵetitaj amase sur la tero!"
</p>
<p class="p">
         "Tio estas ĉiu nesingarda vorto, kiun vi faligis, kaj kiu vundis la koron
         de via proksimulo multe pli profunde, ol nun la ŝtonoj vundas vian
         piedon!"
</p>
<p class="p">
         "Tion mi neniam pensus!" diris la animo.
</p>
<p class="p">
         "Ne juĝu, tiam vi ne estos juĝata!" sonis tra la aero.
</p>
<p class="p">
         "Ni ĉiuj pekis!" diris la animo kaj denove levis la kapon. "Mi
	 observadis la leĝon kaj la Evangelion, mi faradis kion mi povis fari, mi ne
         estas tia, kiel la aliaj!"
</p>
<p class="p">
         Ili alvenis al la pordo de la ĉielo, kaj la anĝelo, la gardisto de la enirejo,
         demandis: "Kiu vi estas? Diru al mi vian kredon kaj montru ĝin al mi
         en viaj agoj!"
</p>
<p class="p">
         "Mi severe plenumis ĉiujn ordonojn! Mi humiligis min antaŭ la okuloj
         de la mondo, mi malamis kaj persekutadis la malbonon kaj la
	 malbonulojn, ilin, kiuj iras la larĝan vojon al la kondamno, kaj eĉ nun ankoraŭ
         mi tion persekutus per fajro kaj glavo, se mi tion povus!"
</p>
<p class="p">
         "Vi estas do religiano de Mahometo!" diris la anĝelo.
</p>
<p class="p">
         "Mi? Neniam!"
</p>
<p class="p">
         "Kiu kaptas la glavon, tiu pereos per la glavo, diras la Filo; lian
         kredon vi ne havas. Eble vi estas filo de Izraelo, kiu diras kun Moseo:
         okulo pro okulo, dento pro dento! Filo de Izraelo, kies severa Dio estas
         nur Dio de via popolo?"
</p>
<p class="p">
         "Mi estas Kristano!"
</p>
<p class="p">
         "Tion mi ne rekonas en via kredo kaj en viaj agoj. La instruo de
         Kristo estas pardono, amo kaj favorkoreco!"
</p>
<p class="p">
         "Favorkoreco!" eksonis tra la senlima spaco, kaj la pordo de la ĉielo
         malfermiĝis, kaj la animo flugis renkonte al la malfermita belego.
</p>
<p class="p">
         Sed la lumo, kiu fluis el tie, estis tiel blindiga, tiel trapenetra, ke la
         animo eksaltis malantaŭen kiel de eltirita glavo. La tonoj sonis tiel
         milde, kiel kortuŝe, ke nenia tera lango povas tion esprimi, kaj la animo
         ektremis kaj kliniĝis ĉiam pli kaj pli profunden, sed la ĉiela klareco ĝin
         trapenetris, kaj nun ĝi sentis kaj konsciis tion, kion ĝi neniam antaŭe
         sentis en tia maniero, la ŝarĝon de sia malhumileco, de sia malmildeco
         kaj pekeco. Fariĝis en ĝi tiel klare.
</p>
<p class="p">
         "La bonon, kiun mi faris en la mondo, mi faris nur tial, ĉar mi ne
         povis agi alie, sed la malbono ― ĝi estis de mi mem!"
</p>
<p class="p">
         Kaj la animo sentis sin blindigita de la pura ĉiela lumo, senforte ĝi
         falis, kiel ŝajnis al ĝi, en la profundon, tute ŝrumpinta; humiligita, ne
         matura por la regno ĉiela, ĝi, pensante pri la severa kaj justa Dio, ne
         kuraĝis elbalbuti: "indulgon!"
</p>
<p class="p">
         Sed la indulgo aperis, la neatendita indulgo.
</p>
<p class="p">
         La ĉielo de Dio estis en tiu tuta senlima spaco, la amo de Dio trafluis la
         animon en senmezura abundo.
</p>
<p class="p">
         "Fariĝu sankta, majesta, amoplena kaj eterna, vi homa animo!" io
         sonis kaj kantis. Kaj ni ĉiuj, ĉiuj, en la lasta tago de nia tera vivo
         eksaltos malantaŭen antaŭ la brilo kaj la majesto de la ĉiela regno, ni
         kliniĝos profunde, kaj, humile falante, ni tamen, portataj de Lia amo,
         de Lia indulgo, restos supre; ŝvebante sur novaj vojoj, purigitaj, pli
	 noblaj kaj pli bonaj, ni pli kaj pli alproksimiĝos al la majesto de la lumo,
         kaj, fortigitaj de ĝi, ni ricevos la povon leviĝi al la eterna klareco.
</p>
<hr>
<div class="footer">
<a href="tute_certe.html">Estas tute certe&nbsp;&gt;&gt;</a>
</div>
</body>
</html>
