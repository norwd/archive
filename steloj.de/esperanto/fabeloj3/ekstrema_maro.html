<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Ĉe la plej ekstrema maro</title>
</head>
<body background="../bld/papero.jpg">
<div class="header">
<span class="header_left"><a href="pavimbatiloj.html">&lt;&lt;&nbsp;Du pavimbatiloj</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Ĉe la plej ekstrema maro</h3>
<p class="first_p">

         Kelke da grandaj ŝipoj estis elsenditaj malproksimen al la norda poluso,
         por difini la limojn de la lando, kiu tie etendiĝas malproksime en la
         maron, kaj por esplori, kiel malproksimen la homoj tie povas penetri.
</p>
<p class="p">
         Jam de longa tempo ili tie vagadis inter nebulo kaj glacio kaj eltenis multe
         da klopodoj kaj danĝeroj. Nun komenciĝis la vintro, la suno staris sub la
         horizonto; dum multe, multe da monatoj nun estis regonta tie unu sola
         longa nokto. Ĉio ĉirkaŭe ŝajnis unu peco da glacio. La neĝo kuŝis alte,
         kaj sur la neĝo mem estis aranĝitaj abelujformaj domoj, el kiuj unuj estis
         tiel grandaj, kiel niaj Hunaj tomboj, aliaj havis nur tian grandecon, ke
         ili povis loki en si nur du ĝis kvar homojn. Tamen ne estis mallume, la
         nordlumoj brilis ruĝe kaj blue, ĝi estis eterna belega fajraĵo; kaj la neĝo
         brilis, la nokto tie estis longa lumetanta krepusko. En la plej luma tempo
         alvenis amasoj da indiĝenoj, kiuj en siaj vilaj peltaj jakoj prezentis
         strangan vidaĵon; ili veturis en glitveturiloj, kiuj estis kunmetitaj el
         puraj pecoj da glacio. Tutajn amasojn da feloj ili altrenis, kaj la neĝaj
         domoj ricevis el ili varmajn tapiŝojn; feloj servis kiel matracoj kaj 
	 litkovriloj, el kiuj la ŝipanoj sub la neĝaj kupoloj aranĝis siajn dormolokojn,
         dum ekstere la neĝo kraketadis kaj regis tia frosto, kian ni ĉe ni ne havas
         eĉ en la plej kruela vintro. Ĉe ni estis ankoraŭ aŭtuno, pri tio ili tie 
	 malproksime nun pensis; ili rememoris la sunradiojn hejme kaj la 
	 ruĝeflavajn foliojn, kiuj pendis sur la arboj. La horloĝo montris, ke estas vespero
         kaj tempo por dormi, kaj en unu el la neĝaj domoj du homoj jam kuŝiĝis
         por ripozo. La plej juna havis ĉe si sian plej bonan, plej riĉan trezoron el
         la hejmo, tiun, kiun la avino donis al li antaŭ lia forveturo; tio estis la
         Biblio. Ĉiun nokton ĝi kuŝis sub lia kapo; de post siaj infanaj jaroj li sciis,
         kio tie estas skribita; ĉiun tagon li legis unu pecon, sur lia kuŝloko ofte
         venadis al li en la kapon la sanktaj vortoj: "Se mi prenus flugilojn de
         la matenruĝo kaj restus ĉe la plej ekstrema maro, min tamen tien 
	 kondukus Via mano kaj Via dekstremano min tenus." Kaj sub tiuj vortoj
         de la vero li fermadis la okulojn, la dormo venadis kaj venadis la sonĝo,
         la spirita revelacio en Dio. Lia animo restis vigla sub la ripozo de la
         korpo. Li tion sentis, kvazaŭ melodioj de malnovaj karaj konataj kantoj
         sonas ĉirkaŭ li. Milda sunvarma spireto ĉirkaŭblovis lin, kaj de sia
         kuŝloko li vidis super si lumon, kvazaŭ la neĝa kupolo estus traradiita
         de ekstere. Li levis sian kapon; la brilanta blankaĵo ne estis la muro aŭ
         la plafono, tio estis la grandaj flugiloj sur la ŝultroj de anĝelo, kaj li
         rigardis en la milde lumantan vizaĝon de ĉi tiu. El la folioj de la Biblio
         leviĝis la anĝelo kiel el kaliko de lilio, larĝe etendis siajn brakojn, kaj la
         muroj de la neĝa kabano falis kiel aera, malpeza, nebula vualo. La verdaj
         kampoj kaj montetoj de la hejmo kun ĝiaj ruĝbrunaj arbaroj kuŝis ĉirkaŭe
         en la senbrua sunlumo de bela aŭtuna tago. La nesto de la cikonioj
         estis malplena, sed ankoraŭ pendis la pomoj sur la sovaĝa pomarbo,
         kvankam la folioj jam defalis. La ruĝaj rozofruktoj lumis, kaj la sturno
         fajfis en la malgranda verda kaĝo super la fenestro de la vilaĝana domo,
         kie estis la patrodomo de lia hejmo. La sturno fajfis, kiel oni lin lernigis,
         kaj la avino pendigis birdoherbon super la kaĝo, kiel antaŭe la nepo ĉiam
         faradis. La filino de la forĝisto, juna kaj bela, staris ĉe la puto kaj
         suprenĉerpis akvon, kapsalutis la avinon, kaj la avino faris kapsignon
         kaj montris leteron, kiu alvenis de tre malproksime. Hodiaŭ matene ĝi
         alvenis el la malvarmaj landoj, de alte supre, de la norda poluso, kie
         troviĝas la nepo, ― Dio lin gardu. Ili ridis kaj ploris, kaj li, sub glacio kaj
         neĝo, li, kiu en la spirita mondo sub la flugiloj de la anĝelo ĉion tion
         vidis kaj aŭdis, ridis kune kun ili kaj ploris kun ili. La letero estis laŭte
         legata, eĉ la vortoj de la Biblio: "Ĉe la plej ekstrema maro min tamen tien
         kondukus Via mano kaj Via dekstra mano min tenus." Kvazaŭ mirindaj
         tonoj de orgeno sonis ĉirkaŭe, kaj la anĝelo kuŝigis siajn flugilojn
         kiel vualon ĉirkaŭ la dormanto.... La sonĝo finigis, mallumo plenigis la
         neĝan domon, sed la Biblio kuŝis sub lia kapo, kredo kaj espero kuŝis
         en lia koro. Dio estis kun li, kaj la hejmo estis kun li ― "ĉe la plej
         ekstrema maro".
</p>
<hr>
<div class="footer">
<a href="sxparmonujo.html">Ŝparmonujo&nbsp;&gt;&gt;</a>
</div>
</body>
</html>
