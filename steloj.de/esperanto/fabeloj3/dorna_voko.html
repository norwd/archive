<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Dorna vojo de la honoro</title>
</head>
<body background="../bld/papero.jpg">
<div class="header">
<span class="header_left"><a href="malsaghulo.html">&lt;&lt;&nbsp;Johanĉjo-malsaĝulo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Dorna vojo de la honoro</h3>
<p class="first_p">
         Malnova fabelo havas la superskribon: "Dorna vojo de la honoro";
         tiun vojon devis trairi unu ĉasisto, nomata Bryde, kiu atingis altan
         honoron kaj rangon, sed nur post longaj kaj multaj malagrablaĵoj kaj
         danĝeroj en sia vivo. Multaj el ni certe aŭdis tiun fabelon en sia infaneco
         aŭ eble legis ĝin en la pli malfruaj jaroj kaj pensis ĉe tio pri sia propra
         nerimarkata dorna vojo kaj multaj malagrablaĵoj. Fabelo kaj realeco
         estas tre proksimaj unu de la alia, sed la fabelo havas harmonian solvon
         jam ĉi tie sur la tero, sed la realeco ofte forŝovas la solvon trans la teran
         vivon, en la eternecon.
</p>
<p class="p">
         La monda historio estas magia lanterno, kiu per lumbildoj sur la 
	 malluma fono de la epoko montras al ni, kiel la bonfarantoj de la homaro, la
         martiroj de la genio, iras laŭ la dorna vojo de la honoro.
</p>
<p class="p">
         El ĉiuj tempoj, el ĉiuj landoj montriĝas tiuj lumaj bildoj, ĉiu nur por
         unu momento, sed tamen prezentante la enhavon de tuta vivo, tutan
         vivon kun ĝiaj bataloj kaj venkoj. Ni rigardu kelkajn apartajn el la
         granda kvanto de la martiroj, el tiu granda kvanto, kiu ne havos limon,
         antaŭ ol la tero pereos.
</p>
<p class="p">
         Ni vidas plenan amfiteatron, la Nuboj de Aristofano eligas torentojn
         da moko kaj da gajeco en la homan amasegon. De sur la scenejo la spirite
         kaj korpe plej rimarkinda viro de Atenoj, kiu por la popolo estis ŝildo
         kontraŭ la tridek tiranoj, estas ridindigata. Li, kiu en la tumulto de la
         batalo savis Alcibiadon kaj Ksenofonton, li, kies spirito leviĝis super la
         diojn de la antikveco, li mem troviĝas en la teatro. Li leviĝis de la benko
         de la rigardantoj kaj prezentis sin, por ke la ridantaj Atenanoj povu
         kompari, ĉu li kaj lia karikaturo sur la scenejo estas similaj unu al la
         alia. Rektiĝinte li staras antaŭ ili, tre alte super ĉiuj.
</p>
<p class="p">
         Vi, sukoplena, verda venena cikuto, devus esti la simbolo de Atenoj, ne
         la olivarbo.
</p>
<p class="p">
         Sep urboj disputis pri la honoro esti la naskiĝloko de Homer, tio estas
         tiam, kiam li jam plu ne vivis! Rigardu lin dum lia vivo! Tiam li
         travagadis tiujn samajn urbojn, deklamante siajn versojn, por akiri 
	 vivrimedojn; la penso pri la morgaŭa tago grizigas liajn harojn. Li, la plej
         potenca vidanto, estas blinda kaj soleca; la akraj dornoj disŝiras en 
	 ĉifonojn la mantelon de la reĝo de la poetoj.
</p>
<p class="p">
         Liaj kantoj ankoraŭ vivas, kaj nur per ili solaj vivas la dioj kaj herooj
         de la antikveco. 
</p>
<p class="p">
         Bildo post bildo elnaĝas el la oriento kaj el la okcidento, ili estas 
	 disigitaj unu de la alia per la loko kaj tempo, kaj tamen tio estas la samaj
         vojpartoj sur la dorna vojo de la honoro, kie la kardo floras nur tiam,
         kiam oni devas ornami la tombon.
</p>
<p class="p">
         Sub palmoj alproksimiĝas kameloj, riĉe ŝarĝitaj per indigo kaj aliaj
         grandvaloraj trezoraĵoj. La reganto de la lando sendas ilin al li, kies
         kantoj estas la ĝojo de la popolo, la gloro de la lando. Li, kiun envio kaj
         mensogo forpelis el la patrujo, li nun estas trovita. La karavano 
	 alproksimiĝas al la urbeto, kiu donis al li rifuĝon. Mizera funebra procesio 
	 elmoviĝas el la pordego kaj malhelpas la karavanon. La mortinto estas ĝuste
         li, kiun ili serĉas: Firdusi. La dorna vojo de la honoro estas finita!
         La Afrikano kun la maldelikataj vizaĝtrajtoj, la dikaj lipoj, la nigraj
         krispaj haroj sidas sur la marmora ŝtuparo de la palaco en la ĉefurbo de
         Portugalujo kaj petas almozojn. Tio estas la fidela sklavo de Camoens,
         sen li kaj sen la kupraj moneroj, kiujn oni ĵetas al li, lia sinjoro, "la
         kantisto de Luziado", devus morti de malsato. 
</p>
<p class="p">
         Nun staras multekosta monumento super la tombo de Camoens.
</p>
<p class="p">
         Denove bildo!
</p>
<p class="p">
         Malantaŭ feraj kradoj montriĝas homo kadavre pala, kun longa senorda
         barbo. "Mi faris eltrovon, la plej grandan de post jarcentoj!" li krias,
         "kaj de pli ol dudek jaroj oni min tenas ĉi tie enŝlositan!" ― "Kiu li
         estas?" ― "Frenezulo!" respondas la observisto de la frenezulejo.
         "Kiajn ideojn homo povas havi! li manie imagas al si, ke per vaporo oni
         povas moviĝi antaŭen!" Tio estas Salomono de Caus, la eltrovinto de la
         forto de vaporo, kiu per la neklaraj vortoj de antaŭsento ne estis 
	 komprenita de Richelieu kaj mortas, enŝlosita en frenezulejo.
</p>
<p class="p">
         Jen staras Kolumbo, kiun iam la strataj buboj persekutadis kaj mokadis
         pro tio, ke li volis malkovri novan mondon. Li ĝin malkovris: ĝoje sonas
         la sonoriloj ĉe lia venka reveno hejmen, sed la envio baldaŭ sonas
         ankoraŭ pli laŭte. La malkovrinton de mondo, lin, kiu levis super la
         maron kaj donacis al sia reĝo la Amerikan orlandon, oni rekompencas
         per feraj ĉenoj. Ili, pri kiuj li deziras, ke oni ilin metu en lian ĉerkon,
         atestas pri tio, kiel la mondo kaj la samtempuloj povoscias taksi meritojn.
</p>
<p class="p">
         Bildo aperas post bildo, riĉa estas la dorna vojo de la honoro!
</p>
<p class="p">
         Jen en mallumo kaj nokto sidas tiu, kiu mezuris la altecon de la montoj
         de la luno, li, kiu penetris en la universon ĝis la planedoj kaj steloj, li,
         la potenca, kiu aŭdis kaj vidis la spiriton en la naturo, kiu sentis, ke la
         tero sub li turniĝas: Galilei. Blinda kaj surda li sidas tie en la jaroj de
         sia maljuneco, turmentata de la riproĉoj de la konscienco pro la 
	 malkonfeso, apenaŭ havanta sufiĉe da forto, por levi sian piedon, tiun saman
         piedon, per kiu li iam en anima doloro, kiam la vorto de la vero estis
         forstrekita kaj neinigita, ekfrapis la teron, kolere kriante : "Ĝi tamen
         turniĝas!"
</p>
<p class="p">
         Jen staras virino kun menso de infano, kun entuziasmo kaj kredo, ―
         la standardon ŝi portas antaŭ la batalanta militistaro kaj alportas al sia
         patrujo venkojn kaj savon. Ĝojkrioj sonas, ― kaj la lignaro estas 
	 ekbruligata: Johanino, la virgulino de Orleano, la sorĉistino, estas forbruligita.
</p>
<p class="p">
         ― Jes, eĉ posta jarcento kraĉas sur la blankan lilion: Voltaire, la satiruso
         de la prudento, kantas pri "La pucelle".
</p>
<p class="p">
         En la kongreso en Viborg la Dana nobelaro forbruligas la leĝojn de la
         reĝo, ― ili lumas en la flamo, prilumas la tempon kaj leĝdonanton,
         ĵetas brilon de gloro en la malluman malliberejan turon, kie li sidas kun
         griza kapo, kurbigita, gratante per la ungoj sulkojn en la ŝtona tablo, li,
         kiu iam estis reganto super tri regnoj, la populara reĝo, la amiko de la
         urbanoj kaj de la vilaĝanoj: Kristiano la Dua, li kun la severa spirito en
         la severa tempo. Malamikoj skribis lian historion. Lian dudeksepjaran
         malliberecon ni memoru, kiam ni rememoras lian kulpon.
</p>
<p class="p">
         Jen ŝipo forveturas de Danujo, viro staras ĉe la alta masto, li rigardas
         la lastan fojon al la malnova hejmo: Tycho Brahe, kiu levis ĝis la steloj
         la nomon de Danujo kaj kiun oni pro tio rekompencis per afliktoj kaj
         ĉagreno, ― li veturas al fremda lando. "La ĉielo estas ĉie, kion mi
         bezonas plu!" estas liaj propraj vortoj; li forveturas, la plej glora viro de
         Danujo, libera kaj honorata en fremda lando!
</p>
<p class="p">
         Mi staras en Ameriko, ĉe unu el la grandaj riveroj; granda amaso da
         homoj kolektiĝis; oni diras, ke ŝipo povos veturi kontraŭ la vento kaj
         malbonvetero, ke ĝi estos potenco kontraŭ la elementoj: Roberto Fulton
         estas nomata tiu, kiu diras, ke li tion atingos. La ŝipo komencas sian
         iradon; subite ĝi haltas. La popolamaso ridas, krias, fajfas; lia propra
         patro ankaŭ fajfas kun la aliaj. "Malmodesteco! Frenezo! Tio estas 
	 meritita rekompenco! Oni enŝlosu la malsaĝulon!" Sed jen oni rompas 
	 malgrandan najlon, kiu por momento retenis la maŝinon, la radoj 
	 turniĝas la ŝoveliloj venkas la kontraŭstaron de la akvo, la ŝipo veturas...!
</p>
<p class="p">
         La vaporbobeno aliformigas inter la landoj de la mondo la horojn en
         minutojn.
</p>
<p class="p">
         Homaro! ĉu vi komprenas la feliĉon, kiun donas la minuto de tiu konscio, 
	 de tiu klariĝo de la spirito koncerne ĝian taskon, la minuto, en kiu
         ĉiuj vundoj, ricevitaj sur la dorna vojo de la honoro, ofte eĉ pro sia 
	 propra kulpo, cedas la lokon al saniĝo, bonfarto, forto kaj klareco, la
         minuto, en kiu la malharmonio aliformiĝas en harmonion, la homoj vidas
         la elmontriĝon de la favorkoreco de Dio, kiun perceptas nur aparta 
	 individuo, sed kiu per li fariĝas apartanaĵo de ĉiuj?
</p>
<p class="p">
         Tiam la dorna vojo de la honoro montriĝas en sia brilo de gloro. Feliĉaj
         estas tiuj, kiuj estas elektitaj por pilgrimi sur tiu vojo kaj aliĝi al la vico
         de la konstruistoj de la ponto, kiu ligas la homaron kun Dio.
</p>
<p class="p">
         Per potencaj flugiloj ŝvebas la spirito de la historio tra la tempoj kaj ―
         por kuraĝigo kaj konsolo, por meditiga kvieteco ĝi montras en brilplenaj
         bildoj sur nokte malluma fono la dornan vojon de la honoro, kiu ne
         finiĝas sur la tero kiel en fabeloj per brilo kaj ĝojo, sed trans la tempo
         direktiĝas en la eternecon.
</p>
<hr>
<div class="footer">
<a href="juda_knabino.html">Juda knabino&nbsp;&gt;&gt;</a>
</div>
</body>
</html>
