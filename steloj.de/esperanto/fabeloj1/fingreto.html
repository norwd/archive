<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Elinjo-fingreto</title>
</head>
<body background="../bld/papero.jpg">
<div class="header">
<span class="header_left"><a href="floroj.html">&lt;&lt;&nbsp;Floroj de la malgranda Ida</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>    

<h3 class="head">Elinjo-fingreto</h3>


<p class="first_p">         Estis iam virino, kiu tre deziris havi malgrandan infanon, sed ŝi tute
         ne sciis, kie ŝi povus ĝin ricevi. Ŝi iris al maljuna sorĉistino kaj diris al
         ŝi: "Mi tre dezirus havi malgrandan infanon; ĉu vi ne povas diri al mi,
         kie mi povas ricevi ĝin?"
</p>
<p class="p">         "Ho jes, tio ne estos malfacila", diris la sorĉistino. "Jen mi donas
         al vi grajnon de hordeo; ĝi ne estas tiaspeca, kia kreskas sur kampo de
         kampulo, aŭ per kia oni nutras kokinojn. Metu ĝin en florpoton, tiam vi
         baldaŭ ion vidos."
</p>
<p class="p">         "Mi tre dankas!" diris la virino kaj donis al la sorĉistino arĝentan
         moneron; poste ŝi iris hejmen, plantis la hordean grajnon, kaj tuj tiam
         elkreskis granda belega floro, kiu estis tute simila al tulipo, sed ĝiaj
         folioj estis forte fermitaj, kvazaŭ ili estus ankoraŭ en burĝono.
</p>
<p class="p">         "Tio estas bela floro", diris la virino kaj kisis la belajn ruĝajn kaj
         flavajn foliojn; sed dum ŝi kisis, la floro laŭte ekkrakis kaj malfermiĝis,
         Tio estis, kiel oni nun povis vidi, efektiva tulipo; sed meze en la floro,
         sur la verda florpistilo, sidis eksterordinare malgranda knabineto, delikata
         kaj ĉarma. Ŝi estis ne pli granda ol fingro, kaj pro tio ŝi ricevis la
         nomon Elinjo-fingreto.
</p>
<p class="p">         Belegan lakitan ŝelon de juglando ŝi ricevis kiel lulilon, bluaj folietoj
         de violo estis ŝiaj matracoj, kaj folieto de rozo estis ŝia litkovrilo. En ili
         ŝi dormadis en la nokto, sed en la tago ŝi ludadis sur la tablo. La virino
         starigis sur ĝi teleron, ĉirkaŭ kiu ŝi aranĝis tutan kronon da floroj,
         kies trunketoj atingis ĝis la akvo. Tie naĝis granda folio de tulipo, kaj sur
         ĉi tiu Elinjo-fingreto havis la permeson sidi kaj naĝadi de unu rando de
         la telero ĝis la alia. Por remi ŝi havis du blankajn ĉevalharojn. Tio
         aspektis nepriskribeble ĉarme. Ŝi povosciis ankaŭ kanti, tiel delikate kaj
         ĉarme, kiel oni neniam antaŭe aŭdis.
</p>
<p class="p">         En unu nokto, kiam ŝi kuŝis en sia bela liteto, tra la fenestro, en kiu
         estis rompita vitro, ensaltis malbela bufo. La bufo estis terure abomeninda,
         granda kaj malseka; ĝi saltis rekte sur la tablon, sur kiu Elinjo-
         fingreto kuŝis kaj dormis sub la ruĝa folieto de rozo.
</p>
<p class="p">         "Tio estus bela edzino por mia filo!" diris la bufo, kaj ĝi kaptis la
         ŝelon de juglando, en kiu dormis Elinjo-fingreto, kaj ĝi forsaltis kun ĝi
         tra la vitro en la ĝardenon.
</p>
<p class="p">         Tie fluis granda, larĝa rivereto; tute ĉe la bordo estis marĉo; tie loĝis
         la bufo kun sia filo. Hu, ĉi tiu estis tiel same abomeninda kaj malbela,
         kiel lia patrino, kies plena portreto li estis. "Kŭaks, kŭaks, brekekekeks!"
         estis ĉio, kion li povis diri, kiam li ekvidis la belan malgrandan knabineton.
</p>
<p class="p">         "Ne babilu tiel laŭte, ĉar ŝi vekiĝus!" diris la maljuna bufo; "ŝi povus
         ankoraŭ forkuri de ni, ĉar ŝi estas tiel malpeza, kiel lanugero! Ni metos
         ŝin sur la rivereton, sur unu el la larĝaj folioj de la akvolilioj, kaj por ŝi,
         kiu estas tiel malpeza kaj malgranda, tio estos kvazaŭ insulo. Tiam ŝi ne,
         povos forkuri, dum ni aranĝos la festosalonon profunde sub la marĉo, kie
         vi loĝos kaj vivos."
</p>
<p class="p">         En la rivereto kreskis tre multe da akvolilioj kun siaj larĝaj verdaj
         folioj. Ili aspektis, kvazaŭ ili naĝas sur la akvo. La folio, kiu elŝoviĝis
         plej malproksimen, estis ankaŭ la plej granda. Al ĝi la maljuna bufo
         alnaĝis kaj metis sur ĝin la juglandan ŝelon kun Elinjo-fingreto.
</p>
<p class="p">         La kompatinda malgranda knabineto vekiĝis ĉe la komenco de tagiĝo,
         kaj, kiam ŝi ekvidis, kie ŝi troviĝas, ŝi komencis maldolĉe plori, ĉar akvo
         ĉirkaŭis ĉiuflanke la grandan verdan folion; estis por ŝi ne eble veni sur
         la teron.
</p>
<p class="p">         La maljuna bufo sidis malsupre en la marĉo kaj ornamadis sian ĉambron
         per junko kaj flavaj akvolilioj, ĉar por la nova bofilino ĉio devis
         esti aranĝita en plej bona maniero. Poste ĝi naĝis kun la malbela filo al
         la folio, sur kiu staris Elinjo-fingreto. Ili volis preni ŝian ĉarman liton,
         kiu estis metota en la ĉambron de la fianĉino, antaŭ ol ŝi mem transiros
         ĝian sojlon.
</p>
<p class="p">         La maljuna bufo kliniĝis antaŭ ŝi ĝis profunde en la akvon kaj diris:
         "Jen mi prezentas al vi mian filon, kiu estos via edzo; malsupre en la
         marĉo vi loĝos belege." 
</p>
<p class="p">         "Kŭaks, kŭaks, brekekekeks!" estis ĉio, kion la filo povis diri.
         Ili prenis la belan malgrandan liton kaj fornaĝis kun ĝi; sed Elinjo-
         fingreto sidis tute sola kaj ploris per varmegaj larmoj sur la verda folio,
         ĉar ŝi ne volis loĝi ĉe la malbela bufo, nek esti edzino de ŝia malbela filo.
         La malgrandaj fiŝoj, kiuj naĝadis malsupre en la akvo, bone vidis la bufon
         kaj aŭdis, kion ĝi diris. Tial ili ĉiuj elŝovis la kapojn supren, ĉar ili
         volis vidi ankaŭ la malgrandan knabineton. Kiam ili ŝin ekvidis, ili trovis
         ŝin tiel ĉarmega, ke ili bedaŭris, ke ŝi devas veni al la abomeninda
         bufo. Ne, tio neniel devas fariĝi! Ili kolektis sin malsupre en la akvo
         ĉirkaŭ la verda trunketo, kiu tenis la folion, sur kiu la kuabineto staris,
         tramordis per la dentoj la trunketon, kaj jen la folio kun Elinjo-fingreto
         fornaĝis malproksimen, tute malproksimen, kien la bufo ne povis
         atingi.
</p>
<p class="p">         Elinjo-fingreto preternaĝis preter tre multaj urboj, kaj la malgrandaj
         birdoj sidis en la arbetaĵoj, rigardis kaj kantis; "Kia ĉarma knabineto!"
         Ĉiam pli kaj pli malproksimen naĝis la folio kun ŝi; tiamaniere Elinjo-
         fingreto vojaĝis eksterlanden.
</p>
<p class="p">         Ĉarmega malgranda papilio konstante ŝin ĉirkaŭflirtadis kaj fine flugis
         sur la folion, ĉar ĝi tre amis Elinjon-fingreton. Ĉi tiu estis tre ĝoja, ĉar
         la bufo nun ne povis plu ŝin atingi, kaj la lokoj, kie ŝi naĝis, estis tiel
         ĉarmaj. La suno lumis sur la akvon, kaj ĉi tiu brilis, kiel oro. Ŝi prenis
         sian zonon, volvis unu ĝian finon ĉirkaŭ la papilio kaj alfortikigis la duan
         finon al la folio. La folio glitadis nun sur la akvo multe pli rapide kune
         kun ŝi, ĉar ŝi staris ja sur la folio.
</p>
<p class="p">         Subite alflugis granda majskarabo; kiu ŝin ekvidis kaj tuj ĉirkaŭprenis
         per siaj kaptiloj ŝian gracian korpon kaj forflugis kun ŝi sur arbon. Sed
         la verda folio naĝis pluen, laŭ la fluo de la rivero, kaj kune kun ĝi naĝis
         la papilio, ĉar ĝi estis alligita al la folio kaj ne povis sin liberigi.
</p>
<p class="p">         Ho, kiel forte ektimis la kompatinda Elinjo-fingreto, kiam la majskarabo
         flugis kun ŝi sur la arbon! Sed plej multe malĝojigis ŝin la penso
         pri la bela blanka papilio, kiun ŝi estis alliginta al la folio. Se ĝi ne povos
         liberiĝi, ĝi devos ja nesaveble morti de malsato. Sed tio tute ne tuŝis la
         majskarabon. Ĝi sidiĝis kun ŝi sur la plej granda verda folio de la arbo,
         manĝigis al ŝi la mielon de floroj kaj diris, ke ŝi estas tre bela, kvankam
         ŝi tute neniel estas simila al majskarabo. Poste venis kun vizito ĉiuj aliaj
         majskaraboj, kiuj loĝis en la arbo; ili ĉirkaŭrigardis Elinjon-fingreton de
         ĉiuj flankoj, kaj la majskarabaj fraŭlinoj levis siajn palpilojn kaj diris:
         "Ŝi havas ja nur du piedojn, tio aspektas ja tre mizere!" "Ŝi ne havas
         palpilojn!" mokis la aliaj. "Kiel maldika ŝi estas ĉe la koksoj! Fi, ŝi
         estas tute simila al homo! Kiel malbela ŝi estas!" diris ĉiuj majskarabaj
         virinoj, kaj tamen Elinjo-fingreto estis ja tiel bela. Ankaŭ la majskarabo,
         kiu ŝin forkaptis, trovis, ke ŝi estas bela; sed ĉar ĉiuj aliaj unuanime
         trovis, ke ŝi estas malbela, tial li fine mem tion kredis, kaj li ne volis plu
         ŝin havi; ŝi povis iri, kien ŝi volis. Ili flugis kun ŝi malsupren de la arbo
         kaj metis ŝin sur lekanton. Tiam ŝi ekploris pro tio, ke ŝi estas tiel malbela,
         ke eĉ la majskaraboj ne volas toleri ŝin inter si; kaj tamen ŝi estis
         neimageble bela, delikata kaj pura, kiel plej bela folieto de rozo.
</p>
<p class="p">         Dum la tuta somero Elinjo-fingreto vivis tute sola en la granda arbaro.
         Ŝi plektis al si liton el trunketoj de herboj kaj pendigis ĝin sub granda
         folio de lapo tiel, ke ŝi estis ŝirmita kontraŭ pluvo. Mielo de floroj estis
         ŝia nutraĵo, kaj sian soifon ŝi trankviligadis per la roso, kiu matene troviĝadis
         sur la folioj. Tiel pasis la somero kaj la aŭtuno; sed jen venis
         la vintro, la malvarma, longa vintro. Ĉiuj birdoj, kiuj antaŭe tiel bele
         kantadis al ŝi, forflugis, la arboj kaj floroj velkis; la granda folio de lapo,
         sub kiu ŝi estis loĝinta, ŝrumpis, kaj de ĝi restis nur flava sekiĝinta trunketo.
         Ŝin terure turmentis la frosto, ŝiaj vestoj estis disŝiritaj, kaj ŝi mem estis
         tre delikata kaj malgranda; la kompatinda Elinjo-fingreto estis mortonta
         de frosto. Ŝi komencis krii, kaj ĉiu floko da neĝo, kiu falis sur ŝin, havis
         la saman efikon, kiel se oni ĵetas sur nin tutan ŝovelamason, ĉar ni estas
         grandaj, sed ŝi havis nur la longon de malgranda fingro. Ŝi kovris sin
         per velkinta folio, sed tio ne varmigis ŝin; ŝi tremis de malvarmo.
</p>
<p class="p">         Tute ĉe la rando de la arbaro, kien ŝi nun venis, troviĝis granda grenkampo;
         sed la greno jam de longe estis fortranĉita, nur la nudaj sekaj
         stoploj elstaris el la glaciiĝinta tero. Por ŝi ili estis kiel granda arbaro,
         kiun ŝi devis tramigri, kaj ŝiaj dentoj frapadis pro malvarmo. Vagante, ŝi
         alvenis al la loĝejo de kampa muso. La tuta loĝejo konsistis el malgranda
         kaverno sub la stoploj. Tie la kampa muso loĝis ŝirmite kaj komforte, ĝi
         havis ĉambron plenan de greno kaj bonegan kuirejon kaj provizejon. La
         kompatinda Elinjo-fingreto stariĝis antaŭ la pordo, tute tiel same kiel ĉiu
         alia almozulino, kaj petis pri malgranda peco da hordea greno, ĉar de du
         tagoj ŝi ricevis absolute nenion por manĝi.
</p>
<p class="p">         "Ho kompatinda etulino!" diris la muso, ĉar en efektiveco ĝi estis bona
         maljuna kampa muso, "eniru en mian varman ĉambron kaj manĝu kun
         mi!"
</p>
<p class="p">         Ĉar Elinjo-fingreto plaĉis al ĝi, ĝi diris: "Vi povas tre bone resti ĉe mi
         la tutan vintron, sed vi devas teni la ĉambron en bona ordo kaj rakontadi
         al mi historiojn, ĉar mi tion tre amas!" Elinjo-fingreto plenumadis tion,
         kion la bona maljuna muso postulis, kaj estis al ŝi tre bone ĉe la
         muso.
</p>
<p class="p">         "Nun ni kredeble baldaŭ ricevos gaston!" diris la muso. "Mia najbaro
         ordinare vizitas min ĉiutage. Li atingis ankoraŭ multe pli ol mi,
         li havas grandajn salonojn kaj portas belegan nigran veluran pelton.
         Se vi povus ricevi lin kiel edzon, tiam vi estus bone prizorgita. Sed li
         ne povas vidi. Vi devas rakonti al li la plej belajn historiojn, kiujn
         vi scias."
</p>
<p class="p">         Sed tio tute ne interesis Elinjon-fingreton, ŝi tute ne volis havi la najbaron,
         ĉar li estis talpo. Li venis kaj faris sian viziton en sia nigra velura
         pelto. La kampa muso diris, ke li estas tre riĉa kaj tre instruita. Lia
         loĝejo efektive estis dudekoble pli granda, ol la loĝejo de la muso, kaj tre
         instruita li estis, sed la sunon kaj la belajn florojn li tre ne amis, pri ili
         li rakontadis nur malbonon, ĉar li neniam ilin vidis. Elinjo-fingreto devis
         kanti, kaj ŝi kantis tre bele: "Majskarabo, flugu!" kaj "La pastro iras
         al la fojno." Pro ŝia bela voĉo la talpo enamiĝis je ŝi, li tamen nenion
         diris; ho, li estis persono tre prudenta!
</p>
<p class="p">         Antaŭ nelonge li elfosis al si longan trairejon tra la tero de sia loĝejo
         ĝis ŝia; la muso kaj Elinjo-fingreto havis la permeson promenadi en ĝi
         kiom ili volis. Li tamen petis ilin, ke ili ne timu la mortintan birdon, kiu
         kuŝas en la trairejo. Tio estis tuta birdo kun plumoj kaj beko, kiu mortis
         antaŭ nelonge, kredeble en la komenco de la vintro, kaj estas enterigita
         ĝuste tie, kie li aranĝis sian trairejon.
</p>
<p class="p">         La talpo prenis putran lignopecon en la buŝon, ĉar tia ligno en mallumo
         brilas kiel fajro; kun tio li iris antaŭen kaj lumigis al ili en la
         longa malluma koridoro. Kiam ili alvenis al la loko, kie kuŝis la mortinta
         birdo, la talpo ekpremis per sia larĝa nazo la arkaĵan plafonon kaj dispuŝis
         la teron tiamaniere, ke fariĝis granda truo, tra kiu penetris lumo.
         Meze sur la planko kuŝis mortinta hirundo kun la belaj flugiloj forte
         alpremitaj al la flanko, kun la piedoj kaj kapo ŝovitaj sub la plumojn. La
         malfeliĉa birdo certe mortis de malvarmo. Elinjo-fingreto sincere bedaŭris
         ĝin, ŝi amis ĉiujn malgrandajn birdetojn, ĉar ili ja dum la tuta somero
         tiel bele kantadis kaj pepadis al ŝi, sed la talpo puŝis ĝin per siaj mallongaj
         piedoj kaj diris: "Nun ĝi plu ne fajfos! Estas kredeble tre malagrabla
         afero naŝkiĝi malgranda birdeto! Dank' al Dio, ke miaj infanoj ne
         fariĝos tiaj. Krom sia ‚kvivit’ tia birdo havas ja nenion, kaj en vintro
         ĝi devas mizere morti de malsato!"
</p>
<p class="p">         "Jes, kiel prudenta homo vi kompreneble povas tion diri!" respondis
         la muso. "Kion birdo havas pro ĉiuj siaj kvivitoj, kiam venas la vintro?
         Ĝi devas suferi malsaton kaj malvarmon, kaj tio certe ne estas bagatelo."
          Elinjo-fingreto nenion diris, sed kiam ambaŭ aliaj forturnis sin de la
         birdo, ŝi kliniĝis, disŝovis la plumojn, kiuj estis super ĝia kapo, kaj kisis
         ĝin sur la fermitaj okuloj. "Eble ĝi estis tiu, kiu en la somero tiel
         bele kantis por mi", ŝi pensis; "kiel multe da ĝojo ĝi havigis al mi, la
         kara, bela birdo!"
</p>
<p class="p">         La talpo ree ŝtopis la truon, tra kiu penetris la taga lumo, kaj akompanis
         la sinjorinojn hejmen. Sed en la nokto Elinjo-fingreto ne povis
         dormi. Ŝi leviĝis de sia lito, plektis el fojno grandan belan tapiŝon, portis
         ĝin malsupren, etendis ĝin super la mortinta birdo, kaj sub la flankojn
         de la birdo ŝi metis molan kotonon, kiun ŝi trovis en la ĉambro de la
         muso, por ke ĝi kuŝu varme en la malvarma tero.
</p>
<p class="p">         "Adiaŭ, vi bela kara birdo!" ŝi diris, "adiaŭ, kaj akceptu mian
         dankon pro via bela kantado dum la somero, kiam ĉiuj arboj estis verdaj
         kaj la suno tiel varme brilis sur nin!" Poste ŝi metis sian kapeton sur
         la bruston de la birdo, sed tuj ŝi timigite eksaltis, ĉar ŝajnis al ŝi, ke io
         frapas interne. Tio estis la koro de la birdo. La birdo ne
         estis mortinta, ĝi estis nur rigidiĝinta, nun ĝi varmiĝis kaj denove ekvivis.
</p>
<p class="p">         En aŭtuno ĉiuj hirundoj flugas al la varmaj landoj; se iu el ili 
         malfruiĝas, tiam ĝi frostiĝas tiel, ke ĝi falas kvazaŭ senviva sur la teron kaj
         restas tie, kien ĝi falis, kaj la malvarma neĝo ĝin kovras.
</p>
<p class="p">         Elinjo-fingreto forte tremis pro timo, ĉar en komparo kun ŝi, kiu
         apenaŭ havis la longon de unu fingro, la birdo estis ja terure granda; ŝi
         tamen rekuraĝiĝis, metis la kotonon pli dense ĉirkaŭ la hirundon kaj
         alportis mentofolion, kiu servis al ŝi kiel litkovrilo, kaj metis ĝin super
         la kapon de la birdo.
</p>
<p class="p">         En la sekvanta nokto ŝi denove sekrete iris al la birdo; nun ĝi estis
         vivanta, sed tiel senforta, ke ĝi nur por mallonga momento povis malfermi
         siajn okulojn kaj ekrigardi Elinjon-fingreton, kiu staris apud ĝi
         kun peceto da putra ligno, ĉar alian lampon ŝi ne povis havi.
</p>
<p class="p">         "Sinceran dankon, ho ĉarma malgranda infano!" diris al ŝi la malsana
         hirundo, "mi bone revarmiĝis! Baldaŭ mi denove havos miajn
         fortojn, kaj mi povos flugadi tie, en la varma lumo de la suno."
</p>
<p class="p">         "Ha" ŝi diris, "ekstere estas tre malvarme, neĝas kaj frostas! Restu
         en via varma liteto, mi vin flegados!"
</p>
<p class="p">         Ŝi alportis al la hirundo akvon en folieto de floro, kaj la birdo trinkis
         kaj rakontis al ŝi, kiel ĝi difektis al si unu el siaj flugiloj per dornarbetaĵo,
         kio malhelpis ĝin flugi tiel rapide, kiel la aliaj hirundoj, kiam ĉi
         tiuj flugis for, malproksimen, al la varmaj landoj; fine ĝi falis sur la
         teron, sed tion, kio estis poste, ĝi jam plu ne memoras, ĝi tute ne scias,
         kiamaniere ĝi venis ĉi tien.
</p>
<p class="p">         Dum la tuta vintro ĝi restis tie malsupre, kaj Elinjo-fingreto flegadis
         ĝin plej bone kaj amis ĝin. Nek la talpo nek la kampa muso ion eksciis
         pri tio, ĉar ili ne amis la kompatindan hirundon.
</p>
<p class="p">         Kiam la printempo venis kaj la suno varmigis la teron, la hirundo
         diris adiaŭ al Elinjo-fingreto, kiu nun malfermis la truon, kiun la talpo
         faris en la plafono. La suno belege lumis sur ilin, kaj la hirundo
         demandis, ĉu Elinjo-fingreto volas akompani ĝin, kaj diris, ke ŝi povas
         sidi sur ĝia dorso kaj ili flugos malproksimen, en la verdan arbaron. Sed
         Elinjo-fingreto sciis, ke tio malĝojigus la maljunan muson, se ŝi forlasus
         ĉi tiun en tia maniero. 
</p>
<p class="p">         "Ne, mi ne povas!" diris Elinjo-fingreto. "Adiaŭ, adiaŭ, vi bona bela
         knabineto!" diris la hirundo kaj elflugis en la lumon de la suno. Elinjo-
         fingreto postrigardis ĝin, kaj larmoj aperis en ŝiaj okuloj, ĉar ŝi tre amis
         la hirundon.
</p>
<p class="p">         "Kvivit, kvivit!" kantis la birdo kaj enflugis en la verdan arbaron.
</p>
<p class="p">         Elinjo-fingreto estis tre malĝoja. Ŝi neniam ricevis permeson eliri en la
         varman lumon de la suno. La greno, kiu estis semita sur la kampo super
         la domo de la kampa muso, elkreskis alte en la aeron; por la kompatinda
         malgranda knabino, kiu apenaŭ havis la longon de unu fingro, tio
         estis tute nepenetrebla arbaro.
</p>
<p class="p">         "Dum la somero vi devas kudri vian dotaĵon," diris al ŝi la muso, ĉar
         nun la najbaro, la enuiga talpo en la nigra velura pelto, petis pri ŝia
         mano. "Vi havos lanaĵon kaj linaĵon. Mi donos al vi dote tablotolaĵon
         kaj litaĵojn, kiam vi fariĝos edzino de la talpo."
</p>
<p class="p">         Elinjo-fingreto devis turnadi la ŝpinilon, kaj la muso dungis kvar araneojn,
         kiuj devis ŝpinadi kaj teksadi tage kaj nokte. Ĉiuvespere venadis
         vizite la talpo, kaj li konstante paroladis nur pri tio, ke kiam la somero
         estos pasinta kaj la suno plu ne brilos tiel varme - nun ĝi per sia varmego
         malmoligas ja la teron kiel ŝtonon - kiam la somero fine estos
         pasinta, tiam li festos sian edziĝon kun Elinjo-fingreto. Ŝi tamen tute
         ne ĝojis, ĉar ŝi tute ne amis la enuigan talpon. Ĉiun matenon, kiam la
         suno leviĝis, kaj ĉiun vesperon, kiam ĝi subiris, ŝi kaŝite eliradis ekster
         la pordon, kaj kiam la vento disblovis la spikojn de la greno kaj ŝi povis
         vidi la bluan ĉielon, ŝi pensadis pri tio, kiel hele kaj bele estas ekstere,
         kaj ŝi forte deziradis vidi denove la karan hirundon; sed ĉi tiu
         neniam revenis, ĝi certe forflugis malproksimen, en la belan verdan
         arbaron.
</p>
<p class="p">         Kiam venis la aŭtuno, Elinjo-fingreto havis sian dotaĵon tute preta.
         "Post kvar semajnoj estos via edziĝofesto!" diris al ŝi la muso. Sed
         Elinjo-fingreto ploris kaj diris, ke ŝi ne volas interedziĝi kun la enuiga
         talpo.
</p>
<p class="p">         "Nu, nu!" diris la muso. "Ne estu obstina, ĉar alie mi devus vin
         mordi per miaj blankaj dentoj. Vi ricevas ja bonegan edzon. Tian nigran
         pelton eĉ la reĝino ne havas. Lia kuirejo kaj kelo estas bone provizitaj.
         Danku Dion pro li!"
</p>
<p class="p">         Jen devis jam esti la edziĝofesto. La talpo jam venis, por preni
         Elinjon-fingreton. Ŝi devis loĝi ĉe li profunde sub la tero, neniam eliri
         en la varman sunon, ĉar li ĝin ne amis. La malfeliĉa infano estis tre
         malĝoja, ŝi devis nun diri adiaŭ al la bela suno, kiun ĉe la kampa
         muso ŝi almenaŭ havis la permeson rigardi tra la pordo.
</p>
<p class="p">         "Adiaŭ, vi hela radio de la suno!" ŝi diris kaj etendis alten la malgrandajn
         brakojn kaj iris ĉe malgrandan distancon for de la domo de la
         kampa muso, ĉar nun la greno estis rikoltita kaj restis nur la sekaj
         stoploj. "Adiaŭ, adiaŭ!" ŝi diris kaj ĉirkaŭprenis per siaj braketoj
         malgrandan ruĝan floron, kiu staris apude. "Salutu en mia nomo la
         karan hirundon, se vi ĝin vidos!"
</p>
<p class="p">         "Kvivit, kvivit!" eksonis en la sama momento super ŝia kapo. Ŝi
         ekrigardis supren; tio estis la hirundo, kiu ĝuste tiam preterflugis. Kiam
         Elinjo-fingreto ĝin ekvidis, ŝi tre ekĝojis. Si rakontis al ĝi, kiel nevolonte
         ŝi edziniĝas kun la talpo kaj ke ŝi de nun devos loĝi profunde sub la
         tero, kien la lumo de la suno neniam penetras. Ĉe tio ŝi ne povis deteni
         sin de larmoj. 
</p>
<p class="p">         "Nun venas la malvarma vintro", diris la hirundo, "mi flugas kun la
         aliaj al la varmaj landoj. Ĉu vi volas akompani min? Vi povas sidi sur
         mia dorso. Alligu vin per via zono, tiam ni forflugos for de la abomeninda
         talpo kaj de lia malluma loĝejo, malproksimen trans la montojn
         al la varmaj landoj, kie la suno lumas pli bele ol ĉi tie, kie ĉiam estas
         somero, kie ĉiam floras belaj floroj. Flugu kun mi, vi dolĉa malgranda
         Elinjo-fingreto; kiu savis al mi la vivon, kiam mi frostiĝinta, kuŝis en la
         malluma interno de la tero!"
</p>
<p class="p">         "Jes, mi foriros kun vi", diris Elinjo-fingreto, kaj ŝi sidiĝis sur la
         dorso de la birdo, metinte la piedojn sur ĝiajn etenditajn flugilojn, ŝi
         alligis sian zonon al unu el la plej fortikaj plumoj, kaj jen la hirundo
         leviĝis alte en la aeron, trans arbarojn kaj lagojn, alte trans la grandajn
         montojn, sur kiuj kuŝas eterna neĝo. Al Elinjo-fingreto estis tre malvarme
         en la malvarma aero, sed ŝi kaŝis sin sub la varmaj plumoj de la
         birdo kaj elŝovis nur la kapeton, por rigardi la belegan pejzaĝon sub si.
</p>
<p class="p">         Fine ili alvenis en la varmajn landojn. Tie la suno lumis multe pli hele
         ol ĉe ni, la ĉielo estis duoble pli alte, kaj ĉe la kavoj kaj bariloj kreskis
         plej belaj verdaj kaj bluaj vinberoj. En la arbaroj pendis citronoj kaj
         oranĝoj, mirtoj kaj mentoj plenigis ĉion per sia bonodoro, kaj sur la
         vojoj saltadis plej belaj infanoj kaj ludadis kun grandaj diverskoloraj
         papilioj. Sed la hirundo flugis ĉiam ankoraŭ pluen, kaj la pejzaĝoj fariĝadis
         ĉiam pli belaj. Sub plej belegaj verdaj arboj apud blua lago staris
         de antikva tempo blanka marmora kastelo. Vinberbranĉoj volvis sin
         ĉirkaŭ altaj kolonoj; ĉe la supra elstaraĵo estis multe da hirundaj nestoj,
         kaj en unu el ili loĝis la hirundo, kiu portis Eliujon-fingreton.
</p>
<p class="p">         "Jen estas mia domo!" diris la hirundo. "Sed elserĉu al vi mem unu
         el la plej belaj floroj, kiuj kreskas tie malsupre, kaj tiam mi metos vin
         tien, kaj via sorto estos tiel feliĉa, kiel vi nur deziros!"
</p>
<p class="p">         "Ho, kiel belege!" ŝi diris kaj ekplaŭdis per siaj manetoj.
 </p>
<p class="p">        Jen kuŝis granda blanka marmora kolono, kiu estis falinta sur la teron
         kaj rompiĝinta en tri pecojn; inter tiuj pecoj kreskis plej belaj grandaj
         blankaj floroj. La hirundo flugis kun Elinjo-fingreto malsupren kaj metis
         ŝin sur unu el la larĝaj folioj. Sed kiu povas prezenti ŝian miregon: meze
         de la floro sidis malgranda viro, tiel blanka kaj diafana, kvazaŭ li estus
         el vitro. Plej ĉarman oran kronon li havis sur la kapo kaj plej belajn
         helajn flugilojn ĉe la ŝultroj. Li mem estis ne pli granda ol Elinjo-
         fingreto. Tio estis la anĝelo de la floroj. En ĉiu floro loĝis tia malgranda
         viro aŭ virino, sed ĉi tiu estis la reĝo super ĉiuj.
</p>
<p class="p">         "Ho Dio, kiel bela li estas!", flustris Elinjo-fingreto al la hirundo.
</p>
<p class="p">         La malgranda reĝo forte ektimis pro la hirundo, ĉar en komparo kun
         li, kiu estis tiel malgranda kaj delikata, ĝi aspektis vere giganta birdo.
         Sed kiam li ekvidis Elinjon-fingreton, li tre ekĝojis, ĉar ŝi estis ja la plej
         bela knabino, kiun li iam vidis. Tial li deprenis de sia kapo la oran
         kronon kaj metis ĝin sur ŝin, kaj li demandis, kia estas ŝia nomo kaj ĉu
         ŝi volas esti lia edzino, kaj li diris, ke en tia okazo ŝi fariĝos reĝino super
         ĉiuj floroj. Ha, Dio! tio estis ja tute alia edzo ol la filo de la bufo aŭ la
         talpo kun la nigra velura pelto. Tial ŝi donis al la bela reĝo sian
         konsenton. Kaj de ĉiu floro venis sinjorino aŭ sinjoro, tiel ĉarmaj, ke
         estis plezuro vidi ilin. Ĉiu el ili alportis al Elinjo-fingreto ian donacon.
         Sed la plej bona el ĉiuj estis paro da belaj flugiloj de granda blanka
         muŝo; oni alfortikigis ilin al Elinjo-fingreto al la dorso, kaj nun ŝi ankaŭ
         povis flugi de floro al floro. Ĉie oni ĝojis pro tio, kaj la hirundo sidis
         supre en sia nesto kaj kantis ion al ili tiel bone, kiel ĝi povis, sed en la
         koro ĝi tamen estis malĝoja, ĉar ĝi tro amis Elinjon-fingreton kaj volus
         neniam disiĝi de ŝi.
</p>
<p class="p">         "De nun vi plu ne estos nomata Elinjo-fingreto!" diris al ŝi la anĝelo
         de la floroj; "tio estas malbela nomo, kaj vi estas ja tiel bela. Ni nomos
         vin Maja."
</p>
<p class="p">         "Adiaŭ, adiaŭ!" diris la hirundo kaj denove forflugis el la varmaj
         landoj malproksimen en nian malvarman klimaton. Ĉi tie ĝi havis
         malgrandan neston super la fenestro, kie loĝas la homo, kiu povoscias
         rakonti fabelojn. Al ĉi tiu ĝi kantis sian "kvivit, kvivit". Kaj tiamaniere
         ni eksciis la tutan historion.</p>

<hr>
<div class="footer">
<a href="knabo.html">Malbonkonduta knabo&nbsp;&gt;&gt;</a>
</div>
</body>
</html>
