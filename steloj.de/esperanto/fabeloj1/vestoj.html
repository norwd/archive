<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>La novaj vestoj de la reĝo</title>
</head>
<body background="../bld/papero.jpg">
<div class="header">
<span class="header_left"><a href="marvirino.html">&lt;&lt;&nbsp;La virineto de maro</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr> 

<h3 class="head">La novaj vestoj de la reĝo</h3>


<p class="first_p">         Antaŭ multaj jaroj vivis unu reĝo, kiu tiel amis belajn novajn vestojn,
         ke li elspezadis sian tutan monon, por nur esti ĉiam bele ornamita. Li ne
         zorgadis pri siaj soldatoj, nek pri teatro kaj ĉaso, esceptinte nur se ili
         donadis al li okazon montri siajn novajn vestojn. Por ĉiu horo de la tago
         li havis apartan surtuton, kaj kiel pri ĉiu alia reĝo oni ordinare diras:
         "Li estas en la konsilanejo", oni tie ĉi ĉiam diradis: "La reĝo estas en 
         la vestejo."
</p>
<p class="p">         En la granda urbo, en kiu li loĝis, estis tre gaje; ĉiun tagon tien venadis
         multaj fremduloj. Unu tagon venis ankaŭ du trompantoj, kiuj diris, ke 
         ili estas teksistoj kaj teksas la plej belan ŝtofon, kiun oni nur povas al si
         prezenti; ke ne sole la koloroj kaj desegnoj de tiu ĉi ŝtofo estas eksterordinare
         belaj, sed la vestoj, kiujn oni preparas el tiu ĉi ŝtofo, havas la
         mirindan econ, ke al ĉiu, kiu ne taŭgas por sia ofico aŭ estas tro malsaĝa, 
         ili restas nevideblaj. 
</p>
<p class="p">         "Tio ĉi estas ja bonegaj vestoj!" pensis la reĝo; "havante tian surtuton,
         mi ja povus sciiĝi, kiu en mia regno ne taŭgas por la ofico, kiun
         

         li havas; mi povus diferencigi la saĝajn de la malsaĝaj! Jes, la ŝtofo
         devas tuj esti teksita por mi!" Kaj li donis al la ambaŭ trompantoj
         grandan sumon da mono antaŭe, por ke ili komencu sian laboron.
</p>
<p class="p">         Ili starigis du teksilojn, faris mienojn kvazaŭ ili laboras, sed havis
         nenion sur la teksiloj. Tamen en la postuloj ili estis tre fervoraj kaj postuladis
         la plej delikatan silkon kej la plej bonan oron. Tion ĉi ili metadis
         en siajn proprajn poŝojn kaj laboradis super la malplenaj teksiloj, kaj eĉ
         ĝis profunda nokto.
</p>
<p class="p">         "Mi volus scii, kiom de la ŝtofo ili jam pretigis!" ekpensis la reĝo,
         sed kaptis lin kelka timo ĉe la penso, ke tiu, kiu estas malsaĝa aŭ ne
         bone taŭgas por sia ofico, ne povas vidi la ŝtofon. Li estis kvankam konvinkita,
         ke li pro si ne devas timi, tamen li preferis antaŭe sendi alian
         personon, por vidi, kiel la afero staras. Ĉiuj homoj en la tuta urbo sciis,
         kian mirindan forton la ŝtofo havas, kaj ĉiu kun senpacienco jam volis
         vidi, kiel malsaĝa lia najbaro estas.
</p>
<p class="p">         "Mi sendos al la teksistoj mian maljunan honestan ministron!" pensis
         la reĝo, "li la plej bone vidos, kiel la ŝtofo elrigardas, ĉar li estas homo
         saĝa kaj neniu pli bone taŭgas por sia ofico, ol li!"
</p>
<p class="p">         Tiel la maljuna bonkora ministro iris en la salonon, en kiu la ambaŭ
         trompantoj sidis antaŭ la malplenaj teksiloj kaj laboris. "Dio, helpu al
         mi!" ekpensis la maljuna ministro, larĝe malfermante la okulojn, "mi
         nenion povas vidi!" Sed li tion ĉi ne eldiris.
</p>
<p class="p">         La ambaŭ trompantoj petis lin alveni pli proksime kaj demandis, ĉu
         ĝi ne estas bela desegno kaj belegaj koloroj. Ĉe tio ĉi ili montris la malplenan
         teksilon, kaj la malfeliĉa ministro uzis ĉiujn fortojn por malfermi
         bone la okulojn, sed li nenion povis vidi, ĉar nenio estis.
</p>
<p class="p">         "Mia Dio!" li pensis, "ĉu mi estas malsaĝa? tion ĉi mi neniam supozis
         kaj tion ĉi neniu devas sciiĝi! Ĉu mi ne taŭgas por mia ofico? Ne, neniel
         mi povas rakonti, ke mi ne vidas la teksaĵon!"
</p>
<p class="p">         "Nu, vi ja nenion diras!" rimarkis unu el la teksantoj.
</p>
<p class="p">         "Ho, ĝi estas bonega, tre ĉarma!" diris la maljuna ministro kaj
         rigardis tra siaj okulvitroj. "Tiu ĉi desegno kaj tiuj ĉi koloroj! Jes, mi
         raportos al la reĝo, ke ĝi tre al mi plaĉas!"
</p>
<p class="p">         "Tre agrable al ni!" diris la ambaŭ teksistoj kaj nomis la kolorojn
         kaj komprenigis la neordinaran desegnon. La maljuna ministro atente
         aŭskultis; por povi diri tion saman, kiam li revenos al la reĝo; kaj tiel li
         ankaŭ faris.
</p>
<p class="p">         Nun la trompantoj postulis pli da mono, pli da silko kaj oro, kion ili
         ĉiam ankoraŭ bezonis por la teksaĵo. Ili ĉion metis an sian propran
         poŝon, en la teksilon ne venis eĉ unu fadeno, sed ili, kiel antaŭe, daŭrigadis
         labori super la malplenaj teksiloj.
</p>
<p class="p">         La reĝo baldaŭ denove sendis alian bonkoran oficiston, por revidi, kiel
         iras la teksado kaj ĉu la ŝtofo baldaŭ estos preta. Estis kun li tiel same,
         kiel kun la ministro: li rigardadis kaj rigardadis, sed ĉar krom la malplena
         teksilo nenio estis, tial li ankaŭ nenion povis vidi.
</p>
<p class="p">         "Ne vere, ĝi estas bela peco da ŝtofo?" diris la trompantoj kaj montris
         kaj klarigis la belan desegnon, kiu tute ne ekzistis.
</p>
<p class="p">         "Malsaĝa mi ja ne estas! pensis la sinjoro, tial sekve mi ne taŭgas por
         mia bona ofico. Tio ĉi estas stranga, sed almenaŭ oni ne devas tion ĉi
         lasi rimarki!" Tial li laŭdis la ŝtofon, kiun li ne vidis, kaj certigis ilin
         pri sia ĝojo pro la belaj koloroj kaj la bonega desegno. "Jes, ĝi estas
         rava!" li diris al la reĝo.
</p>
<p class="p">         Ĉiuj homoj en la urbo parolis nur pri la belega ŝtofo.
</p>
<p class="p">         Nun la reĝo mem volis ĝin vidi, dum ĝi estas ankoraŭ sur la teksiloj.
         Kun tuta amaso da elektitaj homoj, inter kiuj sin trovis ankaŭ la ambaŭ
         maljunaj honestaj oficistoj, kiuj estis tie antaŭe, li iris al la ruzaj trompantoj,
         kiuj nun teksis per ĉiuj fortoj, sed sen fadenoj.
</p>
<p class="p">         "Nu, ĉu tio ĉi ne estas efektive belega? diris ambaŭ honestaj oficistoj.
         Via Reĝa Moŝto nur admiru, kia desegno, kiaj koloroj!" kaj ĉe tio ĉi ili
         montris sur la malplenan teksilon, ĉar ili pensis, ke la aliaj kredeble
         vidas la ŝtofon.
</p>
<p class="p">         "Kio tio ĉi estas!" pensis la reĝo, "mi ja nenion vidas! Tio ĉi estas
         ja terura! Ĉu mi estas malsaĝa? ĉu mi ne taŭgas kiel reĝo? tio ĉi estus la
         plej terura, kio povus al mi okazi. Ho, ĝi estas tre bela", diris tiam la
         reĝo laŭte, "ĝi havas mian plej altan aprobon!" Kaj li balancis kontente
         la kapon kaj observadis la malplenan teksilon; li ne volis konfesi, ke li
         nenion vidas. La tuta sekvantaro, kiun li havis kun si, rigardadis kaj
         rigardadis, sed nenion pli rimarkis, ol ĉiuj aliaj; tamen ili ĉiam ripetadis
         post la reĝo: "Ho, ĝi ja estas tre bela!" Kaj ili konsilis al li porti tiujn
         ĉi belegajn vestojn el tiu ĉi belega materialo la unuan fojon ĉe la solena
         irado, kiu estis atendata. "Rava, belega, mirinda!" ripetadis ĉiuj unu
         post la alia kaj ĉiuj estis tre ĝojaj. La reĝo donacis al la ambaŭ trompantoj
         kavaliran krucon kaj la titolon de sekretaj teksistoj de la kortego.
</p>
<p class="p">         La tutan nokton antaŭ la tago de la parado la trompantoj pasigis maldorme
         kaj ekbruligis pli ol dekses kandelojn. Ĉiuj povis vidi, kiel okupitaj
         ili estis je la pretigado de la novaj vestoj de la reĝo. Ili faris mienon,
         kvazaŭ ili prenas la ŝtofon de la teksiloj, tranĉadis per grandaj tondiloj
         en la aero, kudradis per kudriloj sen fadenoj kaj fine diris: "Nun la
         vestoj estas pretaj!"
</p>
<p class="p">         La reĝo mem venis al ili kun siaj plej eminentaj korteganoj, kaj ambaŭ
         trompantoj levis unu manon supren, kvazaŭ ili ion tenus, kaj diris:
         "Vidu, jen estas la pantalono! jen estas la surtuto! jen la mantelo! kaj
         tiel plu. Ĝi estas tiel malpeza, kiel araneaĵo! oni povus pensi, ke oni
         nenion portas sur la korpo, sed tio ĉi estas ja la plej grava eco!"
</p>
<p class="p">         "Jes!" diris ĉiuj korteganoj, sed nenion povis vidi, ĉar nenio estis.
</p>
<p class="p">         "Via Reĝa Moŝto nun volu plej afable demeti viajn plej altajn vestojn,
         diris la trompantoj, kaj ni al Via Rega Moŝto tie ĉi antaŭ la
         spegulo vestos la novajn."
</p>
<p class="p">         La reĝo demetis siajn vestojn, kaj la trompantoj faris, kvazaŭ ili vestas
         al li ĉiun pecon de la novaj vestoj, kiuj kvazaŭ estis pretigitaj; kaj ili
         prenis lin per la kokso kaj faris kvazaŭ ili ion alligas - tio ĉi devis esti
         la trenaĵo de la vesto - kaj la reĝo sin turnadis kaj returnadis antaŭ la
         spegulo.
</p>
<p class="p">         "Kiel belege ili elrigardas, kiel bonege ili sidas!" ĉiuj kriis, "Kia
         desegno, kiaj koloroj! ĝi estas vesto de granda indo!"
</p>
<p class="p">         "Sur la strato oni staras kun la baldakeno, kiun oni portos super Via
         Reĝa Moŝto en la parada irado!" raportis la ĉefa ceremoniestro.
</p>
<p class="p">         "Nu, mi estas en ordo!" diris la reĝo. "Ĉu ĝi ne bone sidas?" Kaj
         ankoraŭ unu fojon li turnis sin antaŭ la spegulo, ĉar li volis montri, ke
         li kvazaŭ bone observas sian ornamon.
</p>
<p class="p">         La ĉambelanoj, kiuj devis porti la trenaĵon de la vesto, eltiris siajn
         manojn al la planko, kvazaŭ ili levas la trenaĵon. Ili iris kaj tenis la
         manojn eltirite en la aero; ili ne devis lasi rimarki, ke ili nenion vidas.
         Tiel la reĝo iris en parada marŝo sub la belega baldakeno, kaj ĉiuj homoj
         sur la stratoj kaj en la fenestroj kriis: "Ho, ĉielo, kiel senkomparaj
         estas la novaj vestoj de la reĝo! Kian belegan trenaĵon li havas al la surtuto!
         kiel bonege ĉio sidas!" Neniu volis lasi rimarki, ke li nenion vidas,
         ĉar alie li ja ne taŭgus por sia ofico aŭ estus terure malsaĝa. Nenia el la
         vestoj de la reĝo ĝis nun havis tian sukceson.
</p>
<p class="p">         "Sed li ja estas tute ne vestita!" subite ekkriis unu
         malgranda infano.
         "Ho ĉielo, aŭdu la voĉon de la senkulpeco!" diris la patro; kaj unu al la
         alia murmuretis, kion la infano diris.
</p>
<p class="p">         "Li estas tute ne vestita; tie staras malgranda infano, kiu diras, ke li
         tute ne estas vestita! Li ja tute ne estas vestita!" kriis fine la tuta popolo.
         Tio ĉi pikis la reĝon, ĉar al li jam mem ŝajnis, ke la popolo estas prava;
         sed li pensis: "Nun nenio helpos, oni devas nur kuraĝe
         resti ĉe sia opinio!"
         Li prenis teniĝon ankoraŭ pli fieran, kaj la ĉambelanoj iris kaj
         portis la trenaĵon, kiu tute ne ekzistis.</p>
 

<hr>
<div class="footer">
<a href="galosxoj.html">Galoŝoj de feliĉo&nbsp;&gt;&gt;</a>
</div>
</body>
</html>
