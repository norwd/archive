<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Cikonioj</title>
</head>
<body background="../bld/papero.jpg">
<div class="header">
<span class="header_left"><a href="kofro.html">&lt;&lt;&nbsp;Fluganta kofro</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>


<h3 class="head">Cikonioj</h3>

<p class="first_p">         Sur la lasta domo de malgranda vilaĝo troviĝis nesto de cikonioj. La
         cikonio-patrino sidis en la nesto ĉe siaj kvar idoj, kiuj elŝovis la kapon
         kun la malgranda nigra beko, ĉar ĉi tiu ankoraŭ ne fariĝis ruĝa. En
         kelka distanco de tio sur la supro de la tegmento rigide kaj senmove
         staris la cikonio-patro. Unu piedon li levis sub sin, por ke li ankaŭ havu
         ian plendmotivon dum sia gardostarado. Oni povus pensi, ke li estas
         tornita el ligno, tiel senmove li staris: "Certe tio aspektas tre
         grandsinjore, ke mia edzino havas gardostaranton antaŭ la nesto!" li
         pensis. "Oni ja ne povas scii, ke mi estas ŝia edzo, oni certe pensas, ke
         mi estas alkomandita ĉi tien. Tio certe aspektas kiel io tre grava!" Kaj
         senlace li staris sur unu piedo.
</p>
<p class="p">         Malsupre sur la strato ludis amaso da infanoj, kaj kiam ili ekvidis la
         cikoniojn, unu el la plej kuraĝaj knaboj kaj iom post iom ankaŭ ĉiuj
         aliaj ekkantis strofon el malnova kanto pri cikonioj, kiom ili tion
         memoris:</p>
<center class="lg">
         <span class="l">Cikonio en aero,</span>
<br>
         <span class="l">Vin atendas nun danĝero!</span>
<br>
         <span class="l">Via nest' kun la infanoj</span>
<br>
         <span class="l">Estos tuj en miaj manoj.</span>
<br>
         <span class="l">Unu estos trapikita,</span>
<br>
         <span class="l">Dua estos sufokita,</span>
<br>
         <span class="l">Tria estos bruligita,</span>
<br>
         <span class="l">Kvara estos forprenita.</span>
<br>
</center>
<p class="p">         "Aŭskultu, kion la knaboj kantas!" diris la malgrandaj cikoniidoj.
         "Ili diras, ke ni estos rostitaj kaj bruligitaj!"
</p>
<p class="p">         "Tio vin tute ne maltrankviligu!" diris la cikonio-patrino. "Ne
         aŭskultu tion, nenio al vi fariĝos!"
</p>
<p class="p">         Sed la knaboj ripetadis ĉiam denove kaj montradis per la fingroj la
         cikonion. Nur unu knabo, kiu havis la nomon Petro, diris, ke estas peko
         kaj honto moki bestojn, kaj li ne partoprenis en ilia
         petolado. La cikonio-patrino konsolis siajn infanojn: 
         "Ne zorgu pri tio!" ŝi diris; "vidu nur,
         kiel trankvile kaj senzorge staras via patro, kaj eĉ sur unu piedo!"
</p>
<p class="p">         "Ni tiel timas!" diris la idoj kaj retiris siajn kapojn en la neston.
</p>
<p class="p">         Kiam en la sekvanta tago la knaboj denove kunvenis por ludi kaj
         ekvidis la cikoniojn, ili denove komencis sian malnovan
         kanton:</p>
<center class="lg">
         <span class="l">Unu estos trapikita,</span>
<br>
         <span class="l">Dua estos sufokita...</span>
<br>
</center>
<p class="p">         "Ĉu ni estos trapikitaj kaj sufokitaj?" demandis la cikoniidoj.
</p>
<p class="p">         "Ne, certe ne!" respondis la patrino. "Vi lernos flugi; mi jam bone
         ekzercos tion kun vi! Tiam vi elflugos sur la herbejon kaj faros viziton al
         la ranoj. Ili klinos sin antaŭ ni en la akvon, kantos ‚kva, kva!’ kaj
         poste ni ilin manĝos. Tio estas vera plezuro!"
</p>
<p class="p">         "Kaj poste?" demandis la cikoniidoj.
</p>
<p class="p">         "Poste kolektiĝos ĉiuj cikonioj, kiuj loĝas ĉi tie en la lando, kaj tiam
         komenciĝos la granda aŭtuna ekzercado. Tiam oni devas bone flugi, tio
         estas tre grava, ĉar kiu ne povoscias flugi, tiun la generalo trapikas per
         sia beko. Tial lernu bone flugi, kiam la instruado komenciĝos!"
</p>
<p class="p">         "Tiam oni ja tamen nin trapikos, kiel diris la knaboj, kaj aŭskultu,
         jen ili tion jam denove diras!"
</p>
<p class="p">         "Aŭskultu min, ne ilin!" diris la cikonio-patrino. "Post la granda
         ekzercado ni flugos al la varmaj landoj, malproksimen de ĉi tie, tranŝ 
         montojn kaj arbarojn. Al Egiptujo ni flugos, kie troviĝas triflankaj
         ŝtonaj domoj, kiuj supre finiĝas per unu pinto kaj atingas ĝis la nuboj.
         Ili estas nomataj piramidoj kaj estas pli maljunaj, ol cikonio povas al si
         imagi. Tie ankaŭ troviĝas rivero, kiu eliras el siaj bordoj kaj kovras la
         tutan landon per ŝlimo. Oni promenadas en la ŝlimo kaj manĝas ranojn."
</p>
<p class="p">         "Ho!" ekkriis ĉiuj idoj.
</p>
<p class="p">         "Jes, tie estas mirinde bele! Dum la tuta tago oni faras
         nenion alian,
         nur manĝas. Kaj en tiu tempo, kiam al ni estas tiel bone, ĉi tie en la
         lando ne troviĝas eĉ unu verda folio sur la arboj. Ĉi tie estas tiel
         malvarme, ke la nuboj glaciiĝas en bulojn kaj falas malsupren en formo
         de malgrandaj blankaj ĉifonetoj." Ŝi parolis pri la neĝo, sed ŝi ne povis
         klarigi tion pli precize.
</p>
<p class="p">         "Ĉu ankaŭ la malbonkondutaj knaboj glaciiĝas?" demandis la
         cikoniidoj.
</p>
<p class="p">         "Ne, ili ne glaciiĝas, sed ne multe mankas ĝis tio, kaj ili devas sidi
         en la senluma ĉambro kaj ĉe la forno. Sed vi, kontraŭe, povas flugadi en
         fremdaj landoj, kie troviĝas floroj kaj regas varma sunlumo!"
</p>
<p class="p">         Dume pasis jam kelka tempo, kaj la idoj fariĝis tiel grandaj, ke ili
         povis stari rekte en la nesto kaj rigardi ĉirkaŭen. La cikonio-patro
         alflugadis ĉiutaĝe kun bongustaj ranoj, malgrandaj serpentoj kaj ĉiaj
         troveblaj frandaĵoj por cikonioj. Kaj kiajn gajajn artifikaĵojn li faradis
         antaŭ ili! Li povosciis meti la kapon ĝuste sur la voston, per la beko li
         klakadis tiel, kvazaŭ ĝi estus klakilo, kaj krom tio li rakontadis al ili
         historiojn, kiuj ĉiuj koncernis la marĉon.
</p>
<p class="p">         "Aŭskultu, nun vi devas lerni flugi!" diris unu tagon la cikonio-patrino,
         tiam ĉiuj kvar idoj devis iri sur la supron de la tegmento.
         Ho, kiel ili ŝanceliĝis! Kiel ili penis per la flugiloj teni sin en ekvilibro
         kaj tamen ili ĉiam estis en danĝero fali malsupren!
</p>
<p class="p">         "Rigardu min!" diris la patrino; "tiel vi devas teni la kapon, tiel vi
         devas starigi la piedojn! Unu, du! unu, du! Tiamaniere vi irados en la
         mondo antaŭen!" Kaj ŝi traflugis malgrandan distancon, kaj la idoj
         faris malgrandan mallertan moviĝon. Bum! ili falis, ĉar ili estis ankoraŭ
         tro mallertaj.
</p>
<p class="p">         "Mi ne volas flugi!" diris unu el la idoj kaj rampis returne en la
         neston. "Mi tute ne havas deziron iri al la varmaj landoj."
</p>
<p class="p">         "Vi volas do frostiĝi ĉi tie en la vintro? Vi volas do, ke la knaboj venu
         kaj vin trapiku, sufoku kaj bruligu? En tia okazo mi ilin vokos!"
</p>
<p class="p">         "Ho ne !" diris la cikoniido kaj saltis denove sur la tegmenton al la
         aliaj. En la tria tago ili jam povosciis sufiĉe bone iom flugi, kaj nun ili
         pensis, ke ili povoscias ankaŭ ŝvebi en la aero. Tion ili volis fari, sed
         bum! ili mallerte falis kaj devis tuj denove ekmovi siajn flugilojn. La
         knaboj tiam kuradis sur la strato kaj kantis sian malnovan kanton:</p>

         <span class="l">"Cikonio en aero!"</span>
<br>

<p class="p">         "Ĉu ni flugu tien kaj elpiku al ili la okulojn?" demandis la
         cikoniidoj.
</p>
<p class="p">         "Ne, lasu tion!" diris la patrino. "Aŭskultu nur min, tio estas multe
         pli grava. Unu, du, tri! Nun ni flugu dekstren! Unu, du, tri! Nun
         maldekstren, ĉirkaŭ la kamentubon! Nu, tio estis tre bona! La lasta
         frapo de la flugiloj estis tiel bela kaj ĝusta, ke vi ricevos la permeson iri
         kun mi morgaŭ al la marĉo. Tie kunvenadas multe da honorindaj
         cikoniaj familioj kun siaj infanoj. Pruvu do, ke miaj estas la plej bone
         edukitaj, kaj tenu vin tute rekte, tio bone aspektas kaj kaŭzas ŝatatecon."
</p>
<p class="p">         "Sed ĉu ni faru nenian venĝon al la malbonaj knaboj?" demandis la
         cikoniidoj.
</p>
<p class="p">         "Lasu ilin krii, kion ili volas! Vi tamen leviĝos al la nuboj kaj venos
         en la landon de la piramidoj, dum ili devos senti froston kaj havos
         neniun verdan folion nek dolĉan pomon!"
</p>
<p class="p">         "Jes, ni venĝos!" ili flustris unu al la alia, kaj ili denove diligente
         ekzerciĝis. 
</p>
<p class="p">         El ĉiuj knaboj sur la strato neniu tiel obstine kantadis la mokan
         kanton, kiel tiu, kiu ekkantis ĝin la unua, kaj tio estis tute malgranda
         bubo, kiu certe havis la aĝon de ne pli ol ses jaroj. La cikoniidoj tamen
         pensis, ke li havas la aĝon de cent jaroj, ĉar li estis multe pli granda, ol
         ilia patro kaj ilia patrino. Ili ja havis nenian komprenon pri tio, kian
         aĝon povas havi malgrandaj kaj grandaj infanoj. Sian tutan venĝon ili
         volis elverŝi sur tiun knabon, ĉar li ja komencis la kanton kaj ankoraŭ
         senlace ĝin ripetadis. La junaj cikonioj estis tre koleraj, kaj ju pli
         grandaj ili fariĝis, des malpli ili volis tion toleri. Fine la patrino devis
         promesi al ili, ke ŝi donos al ili la eblon venĝi, sed ne pli frue ol en la
         lasta tago de ilia restado en ĉi tiu lando.
</p>
<p class="p">         "Ni devas ja antaŭe vidi, kiel vi pruvos vian taŭgecon ĉe la granda
         ekzercado! Se vi faros vian provon malbone, tiel ke la generalo devos
         trapiki vian bruston per sia beko, tiam la knaboj estos ja pravaj,
         almenaŭ en unu rilato! Ni do antaŭe vidu!"
</p>
<p class="p">         "Jes, vi tion vidos!" diris la infanoj, kaj ili estis tre diligentaj. Ili
         ekzerciĝis ĉiutage kaj flugis tiel ĉarme kaj facile, ke estis plezuro tion
         vidi.
</p>
<p class="p">         Jen venis la aŭtuno. Ĉiuj cikonioj iom post iom kolektiĝis, por ekflugi
         antaŭ la vintro al la varmaj landoj. Kia ekzercado estis antaŭe farata!
         Ili devis flugi trans arbarojn kaj urbojn, por vidi, ĉu ili povoscias bone
         flugi, ĉar ili havis ja antaŭ si grandan vojaĝon. Niaj junaj cikonioj faris
         sian ekzameniĝon tiel bone, ke ili ricevis la noton: "Perfekte bone, kun
         rano kaj serpento." Tio estis la plej bona atesto, kaj la ranon kaj
         serpenton ili povis manĝi, kaj tion ili efektive faris.
</p>
<p class="p">         "Nun ni devas fari nian venĝon!" ili diris.
</p>
<p class="p">         "Jes," diris la cikonio-patrino. "Kion mi elpensis, tio estos la plej
         ĝusta. Mi scias, kie troviĝas la lageto, en kiu kuŝas ĉiuj malgrandaj
         homaj infanoj, ĝis venas la cikonio kaj portas ilin al iliaj gepatroj. La
         ĉarmaj malgrandaj infanoj dormas kaj sonĝas tiel dolĉe, kiel ili poste
         neniam plu sonĝas. Ĉiuj gepatroj tre deziras havi tian malgrandan
         infanon, kaj ĉiuj infanoj volas havi fratinon aŭ fraton. Nun ni flugu al la
         lageto kaj prenu po unu etulo por ĉiu el la infanoj, kiu ne kantis la
         malbonan kanton kaj ne mokis la cikoniojn."
</p>
<p class="p">         "Sed koncerne tiun malbonan, abomenindan knabon, kiu faris la
         komencon kun la kantado, kion ni faros al li!"
</p>
<p class="p">         "Tie en la lageto kuŝas malgranda senviva infano, kiu mortis dum la
         dormado. Ĝin ni portos al li, tiam li devos plori, ĉar ni estos alportintaj
         al li senvivan frateton. Sed al tiu bona knabo, kiun vi certe ankoraŭ ne
         forgesis, kaj kiu diris, ke estas peko kaj honto moki la bestojn, - al tiu
         ni alportos kaj frateton kaj fratineton; kaj ĉar la knabo estas nomata
         Peĉjo, tial vi ĉiuj estu nomataj Peĉjo!"
</p>
<p class="p">         Kaj kiel ŝi diris, tiel fariĝis. De tiu tempo ĉiuj cikonioj ricevis la
         nomon Peĉjo, kaj tiel ili ankoraŭ nun estas nomataj.</p>
 
<hr>
<div class="footer">
<a href="porko.html">Kupra porko&nbsp;&gt;&gt;</a>
</div>
</body>
</html>
