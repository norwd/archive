<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Lekanto</title>
</head>
<body background="../bld/papero.jpg">
<div class="header">
<span class="header_left"><a href="galosxoj.html">&lt;&lt;&nbsp;Galoŝoj de feliĉo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Lekanto</h3>
 
<p class="first_p">         Atentu!
</p>
<p class="p">         En la kamparo, tute ĉe la vojo, staris kampa domo; vi certe jam mem
         ĝin iam vidis. Antaŭ ĝi troviĝas florĝardeneto kun bele kolorigita palisaro
         Tre proksime de ĝi, sur rando de kavo, meze de plej densa verda herbo,
         kreskis lekanto. La suno lumis sur ĝin tiel same varme kaj bele, kiel sur
         la grandajn, luksajn ornamoflorojn interne en la ĝardeno, kaj tiel ĝi
         kreskis kun ĉiu tago pli kaj pli. Unu matenon ĝi staris, tute disvolviĝinta
         kun siaj brilante blankaj folietoj, sidantaj kiel radioj ĉirkaŭ la interna
         flava suno. Ĝi tute ne pensis pri tio, ke neniu homo rimarkas ĝin tie en
         la herbo kaj ke ĝi estas malriĉa, malestimata floreto; ho ne, ĝi estis tute
         gaja, turnis sin tute kun la vizaĝo al la varma suno, rigardis supren al
         ĝi kaj aŭskultis la alaŭdon, kiu kantis en la aero.
</p>
<p class="p">         La lekanto sentis sin tiel feliĉa, kvazaŭ tiam estus grava festotago, kaj
         tamen tiam estis nur simpla lundo; ĉiuj infanoj estis en la lernejo. Dum
         ĉi tiuj sidis sur siaj benkoj kaj lernis, la lekanto sidis sur sia malgranda
         verda trunketo kaj ankaŭ lernis de la varma suno kaj de ĉio ĉirkaŭe, kiel
         bona estas Dio, kaj ĝi trovis tion tute laŭorda, ke ĉion, kion ĝi sentis
         silente, la malgranda alaŭdo tiel klare kaj bele kantis. La lekanto rigardis
         kun ia respekto supren al la feliĉa birdo, kiu povosciis kanti kaj flugi,
         kaj ĝin tute ne afliktis tio, ke ĝi mem ne povosciis tion. "Mi vidas ja kaj
         aŭdas!" ĝi pensis, "la suno lumas sur min kaj la vento min kisas! Ho,
         kiel riĉe mi estas naturdotita!"
</p>
<p class="p">         Interne de la palisara barilo staris multe da fiermienaj, aristokrataj
         floroj; ju malpli da bonodoro ili havis, des pli fiere ili alte tenis sian
         kapon. La sunfloroj plenblovis sin, por aspekti pli grandaj ol la rozoj,
         sed la ekstera grandeco ne estas ja grava. La tulipoj havis la plej belajn
         kolorojn, kaj tion ili sciis, kaj ili tenis sin rekte kiel kandeloj, por ke
         oni pli bone ilin rimarku. La ĵus disvolviĝintan lekanton ili tute ne
         rimarkis, sed des pli atente la lekanto rigardis ilin kaj pensis: "Kiel
         riĉaj kaj belaj ili estas! Jes al ili certe alflugos la belega birdo kaj
         vizitos ilin. Dank' al Dio, ke mi staras tiel proksime, tial mi povas vidi la
         tutan belaĵon." Kaj ĝuste dum ĝi pensis pri tio, aŭdiĝis pepado kaj la
         alaŭdo alflugis, tamen ne al la sunfloroj kaj tulipoj, sed malsupren en
         la herbon, al la malriĉa lekanto, kiu pro granda ĝojo tiel ektimis, ke ĝi
         tute ne sciis, kion ĝi devas pensi.
</p>
<p class="p">         La malgranda birdo dancis ĉirkaŭ la lekanto kaj kantis: "Kiel mola
         estas la herbo! Ha, kia ĉarmega floreto kun oro en la koro kaj arĝento
         sur la vestoj!" Efektive, la flava punkto en la lekanto brilis kiel oro kaj
         la malgrandaj folioj ĉirkaŭe kiel arĝento.
</p>
<p class="p">         Kiel feliĉa estis la lekanto, ho, tion oni tute ne povas imagi at si. La
         birdo kisis ĝin per sia beko, kantis antaŭ ĝi kaj poste denove leviĝis en
         la bluan aeron. Pasis certe horkvarono, antaŭ ol la floreto povis denove
         rekonsciiĝi. Duone hontanta kaj tamen interne tre ĝoja, ĝi ekrigardis al
         la floroj tie en la ĝardeno. Ili vidis ja la honoron kaj feliĉon, kiuj trafis
         ĝin, ili devis ja kompreni, kia ĝojo tio estis. Sed la tulipoj levis sin
         ankoraŭ duoble pli rigidmiene ol antaŭe kaj havis vizaĝon tute pikeman
         kaj ruĝan, ĉar ili koleris. La sunfloroj havis tute ŝvelintajn kapojn. Hu,
         estis bone, ke ili ne povis paroli, ĉar alie ili farus al la lekanto grandan
         insultadon: La modesta floreto bone vidis, ke ili perdis sian bonan
         humoron, kaj tio ĝin sincere afliktis. En la sama momento en la ĝardenon
         eniris knabino kun akra, malproksimen brilanta tranĉilo. Ŝi iris inter la
         tulipojn, detranĉis unu post la alia. "Ha!" ekĝemis la lekanto, "tio estis
         ja terura, nun ili tute pereis!" La knabino foriris kun Ia tulipoj; la
         lekanto ĝojis, ke gi staras ekstere en la herbo kaj estas nur simpla
         floreto. Ĝi sentis sin tre dankema, kaj kiam la suno subiris, ĝi kunmetis
         siajn folietojn, endormiĝis kaj sonĝis la tutan nokton pri la suno kaj pri
         la malgranda birdo.
 </p>
<p class="p">        Kiam en la sekvanta mateno la floro denove etendis al la aero ĉiujn
         siajn blankajn foliojn kiel malgrandajn brakojn, ĝi rekonis la voĉon de
         la birdo, sed ĝia kantado estis tre malĝoja. Jes, la kompatinda alaŭdo
         havis kaŭzon, por esti malĝoja, ĉar ĝi estis kaptita kaj sidis nun en kaĝo
         tute apud la malfermita fenestro. Ĝi kantis pri tio, kiel belege estas, kiam
         oni povas flugadi libere kaj feliĉe, ĝi kantis pri la juna verda greno sur
         la kampo kaj pri la bela vojaĝo, kiun ĝi per siaj flugiloj povus fari alte
         en la aero. La kompatinda birdo estis en malbona humoro, kaptita ĝi
         sidis tie en la kaĝo.
 </p>
<p class="p">        La lekanto tiel forte dezirus helpi, sed kiamaniere ĝi povus tion fari?
         Jes, estis malfacile trovi ian rimedon. Ĝi tute forgesis pri tio, kiel bele
         ĉio staras ĉirkaŭe, kiel varme lumas la suno kaj kiel bele brilas ĝiaj
         propraj folietoj. Ho, ĝi povis pensi nur pri la kaptita birdo, por kiu ĝi
         nenion povis fari.
 </p>
<p class="p">        En tiu momento el la ĝardeno venis du malgrandaj knaboj, unu el ili
         havis tranĉilon en la mano, grandan kaj akran kiel tiu, per kiu la
         knabino detranĉis la tulipojn. Ili iris rekte al la lekanto, kiu tute ne povis
         kompreni, kion ili intencas.
</p>
<p class="p">         "Ĉi tie ni povas eltranĉi por la alaŭdo belegan pecon da herbotero!"
         diris unu el la knaboj kaj komencis fari profundan entranĉadon kvadrate
         ĉirkaŭ la lekanto, tiel ke la lasta troviĝis en la mezo de la eltranĉata
         herbotero.
</p>
<p class="p">         "Deŝiru la floron!" diris la alia knaho, kaj la lekanto forte ektremis
         pro timo, ĉar esti deŝirita signifis ja perdi la vivon, kaj ĝuste nun ĝi tre
         forte volis vivi, ĉar ĝi povis ja veni kun la herbotero al la alaŭdo en la
         kaĝon.
</p>
<p class="p">         "Ne, ĝi restu!" diris la alia knabo, "ĝi estas tiel ĉarma ornamo!" Kaj
         la lekanto restis kaj venis kune kun la herbotero en la kaĝon al la
         alaŭdo.
</p>
<p class="p">         Sed la kompatinda birdo laŭte plendis pri sia perdita libereco kaj
         frapadis per siaj flugiloj la metalfadenan plektaĵon de la kaĝo. La
         lekanto ne povis paroli, ne povis diri eĉ unu konsolan vorton, kiel ajn
         forte ĝi tion dezirus fari. Tiamaniere pasis la tuta antaŭtagmezo.
</p>
<p class="p">         "Ĉi ne estas akvo!" diris la kaptita alaŭdo. 
         "Ili ĉiuj eliris kaj forgesis
         starigi por mi iom da akvo. Mia gorĝo estas seka kaj brule varmega. Jen
         mi ardas de varmego, jen mi tremas de frosto, kaj la aero estas tiel peza!
         Ha, mi devas morti, mi devas diri adiaŭ al la varma lumo de la suno, al
         la freŝa verdaĵo, al la tuta belegaĵo, kiun Dio kreis!" Ĝi enpikis, sian
         malgrandan bekon en la malvarmetan herboteron, por tie sin iom refreŝigi.
         Tiam ĝiaj okuloj trafis la lekanteton, kaj la birdo faris al ĝi kapsignojn,
         kisis ĝin per sia beko kaj diris: "Vi ankaŭ devas ĉi tie forvelki,
         vi kompatinda floreto! Vin kaj la verdan terpeceton oni donis al mi anstataŭ
         la tuta mondo, kiun mi havis ekstere! Tiu malgranda trunketo de
         herbo devas esti por mi verda arbo, ĉiu el viaj blankaj folietoj devas esti
         por mi bonodora floro! Ho, vi nur rakontas al mi, kiel multe mi perdis!"
</p>
<p class="p">         "Ho, se mi povus ĝin konsoli!" pensis la lekanto, sed ĝi ne povis eĉ
         movi unu folieton; tamen la bonodoro, kiun eligadis la delikataj folietoj,
         estis multe pli forta, ol ordinare ĝin havas tiu floro. Tion rimarkis ankaŭ
         la birdo, kaj kvankam ĝi senfortiĝis de soifo kaj en sia suferado deŝiris
         la verdajn herbotrunketojn ĝi tamen la floreton tute ne tuŝis.
</p>
<p class="p">         Fariĝis vespero, kaj tamen ankoraŭ neniu aperis nek alportis al la
         malfeliĉa birdo guton da akvo. Tiam la birdo etendis siajn belajn flugilojn,
         ankoraŭ unu fojon konvulsie ektremis, ĝia kantado estis malĝoja
         pepado, ĝia kapeto kliniĝis al la floro, kaj ĝia koro krevis de senforteco
         kaj sopirado. Tiam ankaŭ la floro ne povis kiel en la antaŭa vespero
         kunmeti siajn foliojn kaj endormiĝi. Malsana kaj malĝoja ĝi pendis al la
         tero.
</p>
<p class="p">         Nur en la sekvanta mateno venis la knaboj, kaj ili ekploris, kiam ili
         vidis, ke la birdo mortis, ploris multe da larmoj kaj fosis por la birdo
         beletan tombon, kiun ili ornamis per folietoj de tilioj. La kadavron de la
         birdo oni metis en belan ruĝan skatolon, reĝan enterigon ĝi havis, la
         malfeliĉa birdo! Kiam ĝi vivis kaj kantis, ili forgesis pri ĝi, devigis ĝin
         sidi en kaĝo kaj suferi mizeron, - nun oni faris por ĝi grandan paradon
         kaj multe da larmoj estis ploritaj pri ĝi.
</p>
<p class="p">         Sed la pecon da herbotero kun la lekanto oni elĵetis en la polvon de la
         granda vojo. Neniu pensis pri la floro, kiu ja plej multe kunsentis al la
         birdo kaj tiel sincere volis ĝin konsoli.</p>
   
<hr>
<div class="footer">
<a href="soldato.html">Persista stana soldato&nbsp;&gt;&gt;</a>
</div>
</body>
</html>
