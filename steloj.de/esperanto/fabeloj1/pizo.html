<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Reĝidino sur pizo</title>
</head>
<body background="../bld/papero.jpg">
<div class="header">
<span class="header_left"><a href="nikoj.html">&lt;&lt;&nbsp;Malgranda Niko kaj granda Niko</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Reĝidino sur pizo</h3>

<p class="first_p">         Estis iam reĝido, kiu volis edziĝi kun reĝidino, sed li nepre volis, ke
         tio estu vera reĝidino. Li travojaĝis la tutan mondon, por trovi tian, sed
         ĉie troviĝis ia kontraŭaĵo. Da reĝidinoj estis sufiĉe multe, sed ĉu tio
         estas veraj reĝidinoj, pri tio li neniel povis konvinkiĝi; ĉiam troviĝis io,
         kio ne estis tute konforma. Tial li venis returne hejmen kaj estis tre
         malĝoja, ĉar li tre deziris havi veran reĝidinon.
</p>
<p class="p">         Unu vesperon fariĝis granda uragano: fulmis kaj tondris, forte pluvegis,
         estis terure. Subite oni frapetis je la urba pordego, kaj la maljuna reĝo
         iris, por malfermi. Montriĝis, ke ekstere antaŭ la pordo staras reĝidino.
         Sed, ho mia Dio, kiel ŝi aspektis pro la pluvo kaj la ventego! La akvo
         fluis de ŝiaj haroj kaj vestoj, kaj verŝiĝis en ŝiajn ŝuojn kaj elen. Kaj ŝi
         diris, ke ŝi estas vera reĝidino.
</p>
<p class="p">         "Nu, pri tio ni tre baldaŭ konvinkiĝos!" pensis la maljuna reĝino.
         Ŝi tamen nenion diris, sed ŝi iris en la dormoĉambron, elprenis ĉiujn
         litaĵojn kaj metis unu pizon sur la fundon de la lito. Post tio ŝi prenis
         dudek matracojn, metis ilin sur la pizon, kaj poste ankoraŭ dudek
         lanugaĵojn sur la matracojn. En tiu lito la reĝidino devis dormi dum la
         nokto.
</p>
<p class="p">         Matene oni ŝin demandis, kiel ŝi dormis. 
</p>
<p class="p">         "Ho, terure malbone!" diris la reĝidino; "preskaŭ dum la tuta nokto
         mi ne povis fermi la okulojn! Dio scias, kio estis en mia lito! Mi kuŝis
         sur io malmola, kaj mia korpo pro tio fariĝis blua kaj bruna! Estis
         terure!".
</p>
<p class="p">         Per tio oni povis vidi, ke ŝi estas vera reĝidino, ĉar tra la dudek
         matracoj kaj la dudek lanugaĵoj ŝi sentis la pizon. Tiel delikatsenta povis
         esti nur vera reĝidino!
</p>
<p class="p">         Tiam la reĝido edziĝis kun ŝi, ĉar nun li sciis, ke li havas veran 
         reĝidinon; kaj la pizon oni metis en la muzeon, kie oni ankoraŭ nun povas
         ĝin vidi, se neniu ĝin forprenis.
</p>
<p class="p">         Vidu, tio estis vera historio.</p> 

<hr>
<div class="footer">
<a href="floroj.html">Floroj de la malgranda Ida&nbsp;&gt;&gt;</a>
</div>
</body>
</html>
