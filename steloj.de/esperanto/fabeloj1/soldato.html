<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Persista stana soldato</title>
</head>
<body background="../bld/papero.jpg">
<div class="header">
<span class="header_left"><a href="lekanto.html">&lt;&lt;&nbsp;Lekanto</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>

<h3 class="head">Persista stana soldato</h3>
 
<p class="first_p">         Estis iam dudek kvin stanaj soldatoj, kiuj ĉiuj estis fratoj, ĉar oni
         fandis ilin el la sama malnova stana kulero. La pafilon ili tenis en la
         mano, ilia vizaĝo estis direktita antaŭen, kontraŭ la malamikon; ruĝa
         kaj blua, per unu vorto - belega estis ilia uniformo. La unua, kion ili
         aŭdis en ĉi tiu mondo, kiam oni forprenis la kovrilon de la skatolo, en
         kiu ili kuŝis, estis ta vorto: "Stanaj soldatoj!". Tion ekkriis malgranda
         knabo, ĝoje plaŭdante per la manoj. Li ricevis ilin en sia naskiĝtago kaj
         starigis ilin nun sur la tablo en batala ordo. Ĉiu soldato similis la alian
         plej precize, nur unu sola estis iom malsimila: li havis nur unu kruron,
         Ĉar li estis fandita la lasta, kiam ne estis plu sufiĉe da stano; tamen li
         staris sur sia sola kruro tiel same firme, kiel la aliaj sur siaj du kruroj,
         kaj ĝuste li estis distingiĝonta tute aparte per sia sorto.
</p>
<p class="p">         Sur la tablo, sur kiu ili estis starigitaj, staris ankoraŭ multe da aliaj
         ludiloj; sed ludilo, kiu plej multe altiris al si la atenton, estis bela
         kastelo el papero. Tra la malgrandaj fenestroj oni povis rigardi internen
         en la salonojn. Antaŭ ĝi staris malgrandaj arboj, ĉirkaŭe estis peco da
         spegula vitro, kiu devis prezenti lagon. Cignoj el vakso naĝadis sur ĝi kaj
         speguliĝadis en ĝi. Ĉio certe estis tre ĉarma, sed la plej ĉarma estis
         malgranda knabino, kiu staris meze de la malfermita pordego de la
         kastelo. Ĝi ankaŭ estis eltranĉita el papero, sed havis sur ĝi silkan veston
         kaj malgrandan, mallarĝan, bluan rubandon trans la ŝultroj; en la mezo
         de la rubando troviĝis brilanta stelo, tiel granda, kiel ĝia tuta vizaĝo.
         La malgranda knabino ĉarme etendis supren siajn ambaŭ brakojn, ĉar ŝi
         estis dancistino, kaj krom tio ŝi levis unu kruron tiel alten, ke la stana
         soldato tute ne povis ĝin rimarki kaj pensis, ke ŝi, simile al li, havas nur
         unu piedon.
</p>
<p class="p">         "Ŝi estus bona por mi kiel edzino!" li pensis, "sed ŝi estas tro altrangula
         por mi, ŝi loĝas en kastelo, dum mi havas nur skatolon, kiu apartenas
         ankoraŭ al dudek kvar aliaj, tio ne estas loĝejo por ŝi. Tamen mi
         vidu, ĉu mi povas konatiĝi kun ŝi!" Li kuŝiĝis laŭ sia tuta longo malantaŭ
         flartabakujo, kiu staris sur la tablo. De tie li povis bone observadi la
         malgrandan elegantan sinjorinon, kiu senlace staris sur unu piedo, ne
         perdante la ekvilibron.
</p>
<p class="p">         Kiam fariĝis vespero, oni metis la aliajn stanajn soldatojn en ilian
         skatolon kaj la homoj en la domo enlitiĝis. Nun la ludiloj komencis ludi,
         jen "Ni ricevas gastojn", jen "Rabistoj kaj urbaj soldatoj", jen
</p>
<p class="p">         "Kaŝiĝo". La stanaj soldatoj frapobruis en sia skatolo, ĉar ili volis
         ankaŭ partopreni en la ludado, sed ili ne povis levi la kovrilon. La
         nuksrompilo faris transkapiĝojn, kaj la grifelo gaje ruliĝadis sur la tablo.
         Fariĝis tia bruo, ke la kanario vekiĝis kaj aliĝis ankaŭ kun sia kantado,
         sed nur per versoj. La solaj, kiuj ne moviĝis de sia loko, estis la stana
         soldato kaj la malgranda dancistino. Ŝi staris tute rekte sur la pinto de
         sia piedo, kaj ambaŭ ŝiaj brakoj estis levitaj; li sur sia unu piedo estis
         tiel same persista kaj ne deturnis de ŝi siajn okulojn eĉ por unu sekundo.
</p>
<p class="p">         Jen la horloĝo sonis noktomezon, kaj subite desaltis la kovrilo de la
         flartabakujo; tamen ne flartabako estis interne, sed malgranda nigra
         koboldo; tio estis artifikaĵo.
</p>
<p class="p">         "Stana soldato!", diris la koboldo, "per la senĉesa rigardado vi eluzos
         ankoraŭ viajn okulojn!"
</p>
<p class="p">         Sed la soldato ŝajnigis, ke li tion ne aŭdas.
</p>
<p class="p">         "Nu, atendu ĝis morgaŭ", diris la koboldo.
         Kiam fariĝis mateno kaj la infanoj leviĝis, oni starigis la soldaton en
         la fenestro; kaj - ĉu tio estis la koboldo, ĉu trablovo - subite la
         fenestro larĝe malfermiĝis kaj la soldato elfalis malsupren el la tria
         etaĝo. Tio estis terura falo, li etendis sian solan piedon rekte en la aeron
         kaj enpuŝiĝis inter la ŝtonojn de la pavimo kun la kasko kaj la bajoneto
         malsupre.
</p>
<p class="p">         La servistino kaj la malgranda knabo tuj kuris malsupren, por lin
         serĉi; sed kvankam ili preskaŭ surpaŝis sur lin, ili tamen ne povis lin
         rimarki. Se la stana soldato ekkrius: "Ĉi mi estas!" ili certe lin trovus;
         sed ĉar li estis en uniformo, li opiniis nekonvena tiel laŭte krii.
</p>
<p class="p">         Nun komencis pluvi; falis gutoj post gutoj, kaj baldaŭ fariĝis vera
         pluvego; kiam ĝi finiĝis, venis du strataj buboj.
</p>
<p class="p">         "Vidu, vidu!" diris unu el ili, "jen kuŝas stana soldato, li devas eliri
         kaj ŝipveturi!"
</p>
<p class="p">         Ili faris ŝipeton el gazeta papero, metis la stanan soldaton internen
         kaj eknaĝigis lin en la strata defluilo. Ambaŭ knaboj kuris apude kaj
         plaŭdis per la manoj. Ho ĉielo, kiaj ondoj leviĝadis en la strata defluilo,
         kaj kia forta torento tie estis! Jes, videble la pluvo falis torente. La papera
         ŝipeto balanciĝadis supren kaj malsupren, kaj de tempo al tempo ĝi
         turniĝadis en rondo, tiel ke teruro atakis la stanan soldaton. Malgraŭ
         tio li restis firma, ne paliĝis, rigardis nur antaŭen kaj forte tenis la
         pafilon en la mano.
</p>
<p class="p">         Subite la ŝipeto subnaĝis sub longan stratdefluilan ponton; ĉi tie estis
         tiel same mallume, kiel en lia skatolo.
</p>
<p class="p">         "Kien mi nun venos?", li pensis. "Jes, jes, tio estas kulpo de la
         koboldo! Ha, se almenaŭ la malgranda knabino sidus ĉi tie en la ŝipeto,
         tiam mi ne malĝojus, se eĉ estus duoble pli mallume!"
</p>
<p class="p">         En la sama momento aperis granda akva rato, kiu havis sian loĝejon
         sub la stratdefluila ponto.
</p>
<p class="p">         "Ĉu vi havas pasporton?", demandis la rato. "Tuj montru
         la pasporton!"
</p>
<p class="p">         Sed la stana soldato silentis kaj nur ankoraŭ pli forte tenis sian pafilon.
         La ŝipeto veturis pluen kaj la rato ĝin sekvis. Hu, kiel ĝi grincigis la
         dentojn kaj kriadis al la lignetoj kaj pajleroj: "Haltigu lin, haltigu lin!
         Li ne pagis doganpagon, li ne montris sian pasporton!"
</p>
<p class="p">         Sed la fluo fariĝis ĉiam pli kaj pli forta; jam antaŭ ol li atingis la
         finon de la ponto, li povis ekvidi la tagan lumon; sed samtempe li
         ekaŭdis bruan tonon, kiu povis ektimigi la koron eĉ de plej kuraĝa
         viro. Prezentu al vi, ĉe la fino de la ponto la stratdefluilo falis ĝuste en
         grandan kanalon, kio por li estis tiel same danĝera, kiel por ni la
         ŝipveturado malsupren sur granda akvofalo.
</p>
<p class="p">         Li estis nun jam tiel proksime, ke li ne povis halti. La ŝipeto naĝis
         malsupren, la kompatinda stana soldato tenis sin, kiom li povis, tute
         rekte. Neniu povus diri pri li, ke li eĉ palpebrumis unu momenton per
         la okuloj. La ŝipeto turniĝis tri aŭ kvar fojojn kaj pleniĝis de akvo ĝis la
         rando, ĝi devis droni. La stana soldato staris en akvo ĝis la kolo, kaj
         la ŝipeto iris ĉiam pli kaj pli profunden. Ĉiam pli kaj pli la papero
         dissolviĝis; jen la akvo iris jam super la kapon de la soldato. Tiam li
         pensis pri la malgranda ĉarma dancistino, kiun li plu neniam vidos; kaj
         en la oreloj de la stana soldato sonis:</p>

<center class="lg">
            <span class="l">„La tagiĝo, la tagiĝo</span>
<br>
            <span class="l">Estos mia neniiĝo!“</span>
<br>
</center>

<p class="p">         Jen la papero disŝiriĝis, kaj la stana soldato trafalis, sed en la sama
         momento lin englutis granda fiŝo.
</p>
<p class="p">         Ha, kiel mallume estis interne! tie estis ankoraŭ pli malbone ol sub la
         defluila ponto, kaj antaŭ ĉio estis tre malvaste. Malgraŭ ĉio la stana soldato
         estis firma kaj kuŝis laŭ sia tuta longo kun la pafilo en la mano.
</p>
<p class="p">         La fiŝo ĵetadis sin tien kaj reen kaj faradis la plej terurajn movojn;
         fine fariĝis tute silente, kaj li eksentis subite kvazaŭ radion de fulmo.
         Enpenetris hela lumbrilo, kaj iu ekkriis laŭte: "La stana soldato!" La
         fiŝo estis kaptita, alportita sur la vendejon, tie oni ĝin vendis, kaj ĝi venis
         en la kuirejon, kie la servistino per granda tranĉilo ĝin distranĉis. Ŝi
         prenis la soldaton je la mezo de lia korpo kaj enportis lin en la ĉambron,
         kie ĉiuj volis vidi la rimarkindan viron, kiu vojaĝis en la stomako de
         fiŝo; la stana soldato tamen tute ne estis fiera pri tio. Oni starigis lin sur
         la tablo, kaj tie - kiaj strangaj aferoj ofte fariĝas en la mondo - la
         stana soldato troviĝis en la sama ĉambro, en kiu li estis antaŭe, li vidis
         la samajn infanojn, kaj la samaj ludiloj staris sur la tablo: la belega
         kastelo kun la ĉarma malgranda dancistino. Ŝi ĉiam ankoraŭ staris sur
         unu piedo kaj tenis la duan alte en la aero, ŝi ankaŭ estis persista. Tio
         tiel kortuŝis la soldaton, ke li estis preta plori per stano, tamen tio ne
         konvenis. Li rigardis ŝin, kaj ŝi rigardis lin, sed ili nenion diris unu al
         la alia.
</p>
<p class="p">         Subite unu el la malgrandaj knaboj kaptis la stanan soldaton kaj
         ĵetis lin rekte en fornon, kvankam li tute ne havis ian kaŭzon por tio.
         Certe la koboldo en la tabakujo estis kulpa en tio.
</p>
<p class="p">         La stana soldato staris tute prilumita kaj sentis teruran varmegon, sed
         li ne povis distingi, ĉu tio estas sekvo de la efektiva fajro, ĉu de lia tro
         granda ardo de amo. Ĉiuj koloroj sur li malaperis; ĉu tio fariĝis dum la
         vojaĝo, ĉu tio fariĝis de lia profundega malĝojo, tion neniu povus diri.
         Li rigardis la malgrandan knabinon, kaj ŝi rigardis lin. Li sentis, ke li
         disfandiĝas, tamen li ĉiam ankoraŭ staris persiste kun sia pafilo en la
         mano. Tiam malfermiĝis pordo, la vento kaptis la dancistinon, kaj simile
         al silfino ŝi ankaŭ flugis rekte en la fornon, al la stana soldato, ekflamis
         per hela flamo kaj malaperis. Tiam la stana soldato fandiĝis kaj fariĝis
         bulo, kaj kiam en la sekvanta tago la servistino elprenis la cindron el la
         forno, ŝi trovis lin en formo de malgranda stana koro. Sed de la dancistno
         restis nur la stelo, kaj ĝi estis tute brulnigriĝinta.</p>
<hr>
<div class="footer">
<a href="cignoj.html">Sovaĝaj cignoj&nbsp;&gt;&gt;</a>
</div>
</body>
</html>
