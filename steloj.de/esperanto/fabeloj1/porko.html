<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Kupra porko</title>
</head>
<body background="../bld/papero.jpg">
<div class="header">
<span class="header_left"><a href="cikonioj.html">&lt;&lt;&nbsp;Cikonioj</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>

<h3 class="head">Kupra porko</h3>

<p class="first_p">         En la urbo Florenco, ne malproksime de la "Piazza del Granduca",
         troviĝas malgranda transversa strato, kiu, se mi ne eraras, estas nomata
         "Porta Rossa". Sur ĝi, kiu antaŭe estis vendejo por verdaĵoj, troviĝas
         plej perfekte artiste farita porko el kupro. La freŝa, klara akvo fluetas el,
         la buŝo de la besto, kiu pro maljuneco aspektas tute mallume verda. Nur
         la rostro brilas, kvazaŭ ĝi estus polurita, kaj ĝi estas efektive polurita de
         la multaj centoj da infanoj kaj malriĉaj homoj, kiuj ĉirkaŭprenas ĝin
         per siaj manoj kaj almetas sian buŝon al la buŝego de la besto, por
         trinki. Ĉi estas bela bildo, kiam oni vidas, kiel la belforman beston
         ĉirkaŭprenas beleta duonnuda bubo, kiu almetas sian freŝan buŝon al la
         rostro de la besto.
</p>
<p class="p">         Ĉiu, kiu venas en Florencon, devas nur demandi la unuan renkontitan
         almozulon pri la kupra porko, kaj li certe ĝin trovos.
         Estis malfrue vespere en vintro, la montoj estis kovritaj de neĝo, sed
         lumis la luno, kaj la luno en Italujo donas tian lumon, kiu ne estas
         malpli bona ol neluma vintra tago en nordo, ĝi estas eĉ pli bona, ĉar la
         aero lumas, la aero vigligas, dum en nordo, la malvarma, griza,
         kvazaŭ plumba tago nin premas al la tero, al la malvarma, malseka tero,
         kiu iam premos nian ĉerkon.
</p>
<p class="p">         En la palaca ĝardeno de la granda duko, sub la ŝirmo de pinioj, kie eĉ
         en vintro floras miloj da rozoj; sidis jam dum tuta tago unu malgranda
         ĉifonvestita knabo, tia knabo, kiu povus prezenti per si bildon de Italujo,
         tiel bela, tiel ridetanta kaj tamen tiel suferanta li aspektis. Li estis
         malsata kaj soifa, neniu donis al li speson, kaj kiam fariĝis mallume
         kaj la ĝardeno devis esti ŝlosfermata, la pordisto lin forpelis. Longe li
         staris revante sur la ponto, kiu kondukas trans Arnon, kaj rigardis la
         stelojn, kiuj speguliĝis en la akvo inter li kaj la belega marmora ponto.
</p>
<p class="p">         Li direktis sin al la kupra porko, duone genuis, ĉirkaŭprenis per siaj
         brakoj ĝian kolon, almetis sian malgrandan buŝon al ĝia brilanta rostro
         kaj trinkis avide la freŝan akvon. Apude kuŝis kelke da salatfolioj kaj
         kelke da kaŝtanoj, kaj ili servis al li kiel vespermanĝo. Eĉ unu homo ne
         estis sur la strato, li estis tute sola, li sidiĝis sur la dorso de la kupra
         porko, klinis sin antaŭen, tiel ke lia malgranda bukla kapeto ripozis sur
         la kapo de la besto, kaj, antaŭ ol li tion povis rimarki, li endormiĝis.
</p>
<p class="p">         Estis noktomezo, la kupra porko sin movis; li aŭdis, ke ĝi diris tute
         klare: "Vi, malgranda knabo, tenu vin forte, ĉar mi tuj ekkuros!" Kaj
         ĝi efektive ekkuris kun li; tio estis neordinara galopado. Antaŭ ĉio ili
         venis sur la Piazza del Granduca. La bronza ĉevalo, kiu portis sur si la
         statuon de la duko, laŭte blekis. La mikskolora blazono sur la malnova
         urbodomo lumis kvazaŭ travidebla, kaj David de Michel Angelo svingadis
         sian ŝtonĵetilon. Stranga vivo ĉie montriĝis. La grupoj, kiuj prezentis
         Perseon kaj la rabon de la Sabinoj, estis eĉ tro vivaj. Morta krio eksonis
         de ili trans la belan dezertan placon.
</p>
<p class="p">         Ĉe la Palazzo degli Uffici, sub la arkadoj, kie la nobelaro en la tempo
         de la granda fasto kolektiĝas por karnavalaj ŝercoj, la kupra porko
         haltis.
</p>
<p class="p">         "Tenu vin forte!" diris la besto, "tenu vin forte, ĉar nun mi kuros
         supren laŭ la ŝtuparo." La knabo ne diris ankoraŭ eĉ unu vorton, duone
         li tremis, duone li estis feliĉa.
</p>
<p class="p">         Ili eniris en longan galerion, kiun li tre bone konis; li jam estis iam
         ĉi tie. La muroj estis ornamitaj per pentraĵoj. Tie staris statuoj kaj
         bustoj, ĉiuj en plej bela lumo, tute tiel, kvazaŭ estus luma tago; sed
         plej bele estis, kiam malfermiĝis la pordoj al la flankaj ĉambroj. Jes, tiun
         belegaĵon la knabo rememoris, sed en tiu nokto ĉio estis en sia plej bela
         brilo.
</p>
<p class="p">         Tie staris nuda belega virino, tiel bela, kiel povis krei nur la naturo
         kaj la plej granda majstro de marmoro. Ŝi movadis siajn ĉarmajn
         membrojn, delfenoj saltadis antaŭ ŝiaj piedoj, la senmorteco brilis el
         ŝiaj okuloj. La mondo nomas ŝin la Medicea Venero. Ambaŭflanke de ŝi
         staris belaj marmoraj statuoj, belformaj viroj. Unu akrigadis la glavon,
         li estas nomata la Akriganto; la duan grupon prezentis la Luktistoj. La
         glavo estis akrigata, la Luktistoj luktis pri la diino de beleco.
</p>
<p class="p">         De tiu tuta brilo la knabo kvazaŭ blindiĝis; la muroj radiis per
         diversaj koloroj, kaj ĉie estis vivo kaj moviĝado. Duoble montriĝis la
         bildo de Venero, de la surtera Venero, tiel vivoplena kaj flama, kiel
         Ticiano tion vidis. Du belegaj virinaj bildoj! La belajn ne vualitajn
         membrojn ili etendis sur la molaj kusenoj, la brusto leviĝadis kaj la
         kapo moviĝadis, tiel ke la abundaj bukloj ondiĝadis ĉirkaŭ la rondaj
         ŝultroj, dum la mallumaj okuloj esprimadis ardantajn pensojn. Tamen
         neniu el ĉiuj bildoj kuraĝis eliri tute el la kadro. Eĉ la diino de beleco,
         la luktistoj kaj la akrigisto restis sur siaj lokoj, ĉar la aŭreolo, kiu radiis
         de la Dipatrino, de Jesuo kaj de Johano, ilin katenis. La sanktulbildoj
         estis plu ne bildoj, sed la sanktuloj mem.
</p>
<p class="p">         Kia brilo kaj kia beleco estis en la salonoj! Kaj la knabo ĉion vidis; la
         kupra porko iris paŝo post paŝo preter ĉiuj belegaĵoj kaj ĉarmegaĵoj. Unu
         vidaĵo forpuŝis la alian, sed nur unu bildo restis tute fortike en lia animo,
         precipe pro la gajaj, feliĉaj infanoj, kiuj troviĝis sur ĝi kaj al kiuj la
         knabo jam iam ĉe taglumo aprobe balancis sian kapon.
</p>
<p class="p">         Multaj kredeble preteriras antaŭ tiu bildo senatente, kaj tamen ĝi
         enhavas en si tutan trezoron da poezio: tio estas Kristo, kiu malsupreniras
         en la inferon, sed ĉirkaŭ li oni vidas ne kondamnitojn, sed nur la
         idolistojn. La Florencano Angiolo Bronzino pentris tiun bildon; plej
         bele estas esprimita la certeco de la infanoj pri tio, ke ili venos en la
         ĉielon: du knaboj jam ĉirkaŭprenas unu la alian, unu knabo etendas la
         manon al alia, kiu troviĝas ankoraŭ profunde, kaj li montras sur sin
         mem, kvazaŭ li volus diri: "Mi iras en la ĉielon!" Ĉiuj aliaj staras kun
         necerteco aŭ kun espero aŭ kliniĝas, humile preĝante, antaŭ la Sinjoro
         Jesuo.
</p>
<p class="p">         Tiun bildon la knabo rigardis pli longe ol ĉiun alian. La kupra porko
         longe kaj silente staris antaŭ ĝi. Oni aŭdis mallaŭtan ĝemon. Ĉu ĝi
         venis el la bildo aŭ el la brusto de la besto? La knabo levis la manon al
         la ridetantaj infanoj. Subite la besto kun li forgalopis, antaŭen tra la
         nefermita vestiblo.
</p>
<p class="p">         "Dankon kaj benon al vi, ho bonega besto!" diris la malgranda
         knabo kaj karesis la kupran porkon, kiu saltis kun li malsupren laŭ la
         ŝtuparo, bum, bum!
</p>
<p class="p">         "Dankon kaj benon al vi mem!" diris la kupra porko, "mi helpis al
         vi, kaj vi helpis al mi, ĉar nur havante senkulpan infanon sur mia dorso,
         mi ricevas forton, por kuri. Jes, vi vidas, mi ankaŭ havas la eblon veni
         sub la radiojn de la lampo antaŭ la bildo de la Dipatrino. Mi povas porti
         vin ĉien, nur ne internen en la preĝejon. Sed de ekstere mi povas, se vi
         estas kun mi, enrigardi tra la malfermita portalo. Ne deiru de mia dorso,
         ĉar se vi tion faros, tiam mi fariĝos senviva, kiel vi vidas min en la tago
         sur la strato Porta Rossa!"
</p>
<p class="p">         "Mi restos kun vi, ho afabla besto!" diris la knabo, kaj tiam ili
         ekgalopis tra la stratoj de Florenco ĝis la placo antaŭ la preĝejo Santa
         Croce.
</p>
<p class="p">         La granda pordo malfermiĝis, la kandeloj radiis de la altaro tra la
         preĝejo eksteren sur la dezertan placon.
</p>
<p class="p">         Stranga brilo radiis el unu tomba monumento en la maldekstra flanka
         koridoro, miloj da moviĝantaj steloj formis kvazaŭ aŭreolon ĉirkaŭ ĝi.
         Sur la tombo troviĝis blazono, ruĝa ŝtupetaro sur blua fundmuro, ĝi
         ŝajnis flamanta kiel fajro. Tio estis la tombo de Galilei; ĝi estas simpla
         monumento, sed la ruĝa ŝtupetaro sur la blua fundmuro estas signifoplena
         blazona signo, tia, kia decas al ĉiu arto, ĉar; en ĝi la vojo ĉiam kondukas
         sur flamanta ŝtupetaro supren, al la ĉielo. Ĉiuj profetoj de la spirito
         leviĝas al la ĉielo, kiel la profeto Elia.
</p>
<p class="p">         En la koridoro maldekstre ĉiu statuo sur la riĉaj sarkofagoj ŝajnis
         kvazaŭ ricevinta vivon. Tie staris Michel Angelo, tie staris Dante kun la
         laŭra krono ĉirkaŭ la frunto. Alfieri, Machiavelli, - flanko ĉe flanko tie
         ripozas tiuj herooj de la spirito, la fiero de Italujo.
<blockquote class="note"> 
         (Ĝuste kontraŭ la tombo de Galilei troviĝas la tombo de Michel-Angelo;
         sur la monumento troviĝas lia busto kaj ankaŭ tri figuroj: la Skulpturo, la
         Pentrarto kaj la Arĥitekturo. Tute apude estas la tombo de Dante (la kadavro
         mem troviĝas en Ravenna); sur la monumento oni vidas Italujon, kiu montras
         al la kolosa statuo de Dante; la Poezio ploras pri la mortinto. Kelke da paŝoj
         plue troviĝas la tomba monumento de Alfieri, ornamita per laŭroj, liro kaj
         maskoj. Italujo ploras, klinita super lia ĉerko. Machiaveli finas ĉi tie la vicon
         de tiuj grandaj homoj.)
</blockquote>
         Tio estas belega
         preĝejo, multe pli bela, kvankam ne tiel granda, kiel la konstruita el
         marmoro katedra preĝejo de Florenco.
</p>
<p class="p">         Ŝajnis, ke la marmoraj statuoj moviĝas, ke la grandaj figuroj levas sian
         kapon ĉiam pli alten kaj ĉe kantado kaj harmoniaj sonoj rigardas en la
         nokto al la kolorriĉa, radianta altaro, kie blanke vestitaj knaboj svingas
         orajn incensilojn. La forta odoro de la incensoj fluis el la preĝejo sur la
         liberan placon.
</p>
<p class="p">         La knabo etendis sian manon en la direkto al la aŭreolo, sed en la
         sama momento la kupra porko forgalopis; li devis bone sin alpremi al
         ĝi; la vento bruis ĉirkaŭ liaj oreloj, li aŭdis, kiel la pordoj de la preĝejo
         knarante turnas sin sur siaj hokoj, fermiĝante, sed samtempe la konscio
         kvazaŭ lin forlasis, li eksentis glacian malvarmon kaj malfermis la
         okulojn.
</p>
<p class="p">         Estis mateno; li sidis duone deglitiĝinte de la kupra porko, kiu, kiel
         ĉiam, staris sur la strato Porta Rossa.
</p>
<p class="p">         Granda timo atakis la knabon ĉe la penso pri tiu, kiun li nomis sia
         patrino, pri ŝi, kiu hieraŭ lin elsendis, por akiri monon. Tion li ne
         akiris, kaj li estis malsata kaj soifa. Ankoraŭ unu fojon li ĉirkaŭprenis la
         kolon de la kupra porko, kisis ĝin sur la rostro, faris al ĝi amikajn
         kapsignojn kaj ekmigris pluen al unu el la plej mallarĝaj stratoj, kies
         larĝo apenaŭ sufiĉis por bone ŝarĝita azeno. Granda fergarnita pordo
         staris duone malfermita; li iris supren laŭ ŝtona ŝtuparo kun malpuraj
         ŝtupoj kaj glata ŝnuro anstataŭ balustrado kaj eniris en nefermitan
         galerion kun ĉirkaŭe pendantaj ĉifonoj. De tie kondukis ŝtuparo sur la
         korton, kie estis etenditaj fortikaj metalfadenoj al ĉiuj etaĝoj de la domo,
         kaj unu sitelo ŝvebis apud la alia, dum la levmaŝino knaris kaj la siteloj
         dancadis en la aero, tiel ke la akvo disŝprucadis sur la korton. Li iris
         ankoraŭ sur alian ruinan ŝtuparon. Du maristoj, rusoj, gaje saltis
         malsupren kaj preskaŭ renversis la kompatindan knabon; ili venis de
         sia nokta amuziĝo. Post ili venis ne tre juna, sed fortikakorpa virino
         kun abundaj nigraj haroj. "Kion vi alportas hejmen?" ŝi demandis la
         knabon.
</p>
<p class="p">         "Ne koleru!" petis la knabo, "mi ricevis nenion, tute nenion!" Li
         kaptis la jupon de la patrino, kvazaŭ li volus ĝin kisi. Ili eniris en la
         ĉambron; ni ĝin ne priskribos, ni nur diros, ke tie staris ansopoto kun
         ardantaj karboj, kion ili tie nomas "marito". Ĝin ŝi prenis sur la
         brakon, varmigis al si la fingrojn kaj ekpuŝis la knabon per la kubuto.
         "Certe vi havas monon!" ŝi kriis.
</p>
<p class="p">         La infano ploris; ŝi puŝis lin per la piedoj, kaj la infano laŭte ekkriis.
         "Ĉu vi silentos, aŭ mi frakasos al vi, kriisto, la kapon!" ŝi diris kaj
         eksvingis la fajropoton, kiun ŝi tenis en la mano. La knabo kriante
         alklinis sin al la tero. Tiam tra la pordo eniris la najbarino, ankaŭ kun
         sia "marito" sur la brako. "Felicita! Kion vi faras kun la knabo?"
</p>
<p class="p">         "Tio estas mia infano!" respondis Felicita. "Mi povas ĝin mortigi,
         se mi volos, kaj vin ankaŭ, Gianina!" Kaj ŝi svingis sian fajropoton. La
         najbarino levis sian defende supren, kaj tiamaniere ambaŭ potoj
         interfrapiĝis tiel, ke en la ĉambro ekflugis potpecoj, fajro kaj cindro. Sed
         la knabo rapide elkuris tra la pordo, trans la korton kaj for el la domo.
         La kompatinda knabo kuris tiel longe, ĝis li fine plu ne povis spiri. Li
         haltis antaŭ la preĝejo Santa Croce, antaŭ tiu preĝejo, kies portalo en la
         lasta nokto malfermiĝis antaŭ li, kaj li eniris. Ĉio radiis! Li stariĝis
         genue apud la unua tombo dekstre - tio estis la tombo de Michel Angelo
         - kaj baldaŭ li laŭte ploris. Homoj eniradis kaj eliradis, la Diservo estis
         farata, kaj neniu zorgis pri la knabo. Nur unu maljuna urbano haltis,
         atente rigardis lin kaj poste foriris simile al la aliaj.
</p>
<p class="p">         Malsato kaj soifo turmentis la knabon, li estis malsana kaj preskaŭ
         sveninta. Li rampis en la angulon inter la muro kaj la marmora
         monumento kaj endormiĝis. Estis jam ĉirkaŭ vespero, kiam li vekiĝis
         per tio, ke iu lin skuis. Li salte leviĝis, kaj antaŭ li staris tiu sama
         maljuna urbano.
</p>
<p class="p">         "Ĉu vi estas malsana? Kie estas via hejmo? Ĉu vi estis ĉi tie dum la
         tuta tago?" tiel sonis kelkaj el la muliaj demandoj, kiujn
         faris al li la
         maljunulo. La demandojn la knabo respondis, kaj la maljunulo prenis
         lin kun si en malgrandan dometon, kiu troviĝis tre proksime en unu el la
         flankaj stratoj. Tio estis metiejo de gantisto; ili eniris. La edzino ĉiam
         ankoraŭ sidis diligente ĉe sia laboro kaj kudris, kiam ili alvenis.
         Malgranda blanka Bolonia hundeto, ĉirkaŭtondita tiel mallonge, ke oni
         povis vidi ĝian rozokoloran haŭton, saltis sur la tablon kaj komencis
         saltadi antaŭ la malgranda knabo.
</p>
<p class="p">         "Senkulpaj animoj rekonas sin reciproke," diris la virino kaj karese
         ektuŝis la hundon kaj la knabon. La bonaj homoj donis al li manĝi kaj
         trinki kaj diris, ke li povas resti ĉe ili ankaŭ por la nokto. La sekvantan
         tagon patro Giuseppe parolos kun lia patrino. Oni donis al li malgrandan
         senkomfortan liteton, sed por li, kiu ofte devis dormi sur la ŝtona tero,
         la liteto estis reĝe bonega. Li dormis tre bone kaj sonĝis pri la luksaj
         bildoj kaj pri la kupra porko.
</p>
<p class="p">         En la sekvanta mateno patro Giuseppe eliris, sed la kompatinda infano
         tute ne ĝojis pri tio, ĉar ĝi sciis, ke tiu iro havis la intencon venigi ĝin
         al ĝia patrino; kaj la knabo ploris kaj kisis la malgrandan viglan hundon,
         kaj la virino balancis al ili ambaŭ sian kapon.
</p>
<p class="p">         Kaj kian respondon alportis patro Giuseppe? Li multe parolis kun sia
         edzino, kaj ŝi kapjesis kaj karesis la knabon. "Li estas ĉarmega knabo!"
         ŝi diris. "Li povas fariĝi tiel same brava gantisto, kiel vi estis! Kaj li
         havas fingrojn delikatajn kaj flekseblajn! La Dipatrino mem destinis al
         li, ke li fariĝu gantisto!"
</p>
<p class="p">         Kaj la knabo restis en la domo, kaj la virino mem instruis al li la
         kudradon. Li bone manĝis, li bone dormis, li fariĝis vigla kaj komencis
         reciprokan incitetadon kun Bellissima - tiel estis nomata la hundeto.
         La virino minacis per la fingroj, faris riproĉojn kaj koleris, kaj la knabo
         prenis tion al sia koro. Enpensiĝinte li sidis en sia malgranda ĉambro,
         kiu per sia fenestro estis turnita al la strato, kie oni sekigadis felojn.
         Dikaj feraj stangoj estis antaŭ la fenestroj, li ne povis dormi, la kupra,
         porko okupis lian kapon, kaj subite li aŭdis ekstere ian bruon. Jes, tio
         certe estis ĝi! Li alsaltis al la fenestro, sed oni nenion vidis, ĉio pasis.
</p>
<p class="p">         "Helpu al la sinjoro porti lian keston kun farboj!" diris matene la
         virino al la knabo, kiam la juna najbaro, pentristo, entrenis la keston kaj
         grandan pecon da kunrulita tolo. La infano prenis la keston, sekvis la
         pentriston, kaj ili ekiris la vojon al la galerio, leviĝis laŭ la sama ŝtuparo,
         kiun li konis de tiu nokto, kiam li rajdis sur la kupra porko. Li denove
         rekonis la statuojn kaj pentraĵojn, la belegan marmoran Veneron kaj
         ĉion, kio tie estis pentrita; li vidis denove la Dipatrinon, Jesuon kaj
         Johanon.
</p>
<p class="p">         Jen ili haltis antaŭ la pentraĵo de Bronzino, sur kiu Kristo malleviĝas
         en la inferon kaj la infanoj ĉirkaŭ li ridetas en dolĉa certeco pri la ĉielo.
         La malriĉa infano ankaŭ ridetis, ĉar ĉi tie ĝi estis en sia ĉielo.
</p>
<p class="p">         "Nun iru hejmen!" diris la pentristo al li, post kiam li staris la tutan
         tempon, kiu estis bezonata por aranĝi la stablon.
</p>
<p class="p">         "Ĉu vi permesas al mi rigardi?" demandis la knabo. "Ĉu vi permesas
         al mi rigardi, kiel vi pentros la bildon sur la blanka peco da tolo?"
</p>
<p class="p">         "Nun mi ankoraŭ ne pentras," respondis la sinjoro kaj elprenis sian
         nigran kreton. Rapide moviĝis la mano, la okulo mezuris la grandan
         bildon, kaj, kvankam oni vidis nur maldikan strekon, baldaŭ tie staris
         Kristo, ŝvebante, kiel sur la kolora bildo.
</p>
<p class="p">         "Sed iru do!" diris la pentristo, kaj la knabo silente iris hejmen,
         sidiĝis sur la tablo kaj lernis kudradon de gantoj.
</p>
<p class="p">         Sed dum la tuta tago liaj pensoj estis en la galerio de pentraĵoj, kaj
         tial li pikadis al si la fingrojn kaj laboris tre mallerte, sed kun Bellissima
         li plu ne petolis. Kiam fariĝis vespero kaj la pordo al la strato estis
         nefermita, li nerimarkite eliris. Estis malvarme, tamen stellume, bele
         kaj serene. Li vagis tra la stratoj, sur kiuj estis jam senbrue, kaj baldaŭ
         li haltis antaŭ la kupra porko. Li klinis sin super ĝin, kisis ĝian
         brilantan rostron kaj sidiĝis sur ĝia dorso. "Ho afabla besto," li diris,
         "kiel forte mi sopiris al vi! En ĉi tiu nokto ni devas fari rajdan
         promenon!"
 </p>
<p class="p">        La kupra porko kuŝis senmove, kaj la freŝa akvo fluetis el ĝia buŝo.
         La knabo sidis kvazaŭ kavaliro, kaj subite iu ektiris lin je la basko. Li
         ekrigardis, - tio estis Bellissima, la malgranda ĝisnude tondita
         Bellissima. La hundo elŝteliĝis el la domo kune kun li kaj sekvis lin, ne
         rimarkate de li. Bellissima bojis, kvazaŭ ĝi volus diri: "Vidu, jen mi
         estas, kial vi sidiĝis ĉi tie?" Neniu fajrokraĉanta drako povus ektimigi
         la knabon pli, ol la hundeto sur ĉi tiu loko. Bellissima sur la strato, kaj
         krom tio ne vestita, kiel parolis la maljuna patrino, - kio fariĝos el tio!
         En vintra tempo la hundo neniam eliris, ne ricevinte sur sin pritonditan
         kaj bele ĉirkaŭkudritan ŝafidan felon. La felo povis esti alfortikigata per
         ruĝa rubando al la kolo, sur kiu pendis banto kaj tintilo; tiel same ĝi
         estis ligata ankaŭ sub la ventro. Kiam la hundo en vintra tempo eliris en
         tiu kostumo kun la sinjorino, ĝi aspektis preskaŭ kiel juna kapro. Nun
         Bellissima eliris kun li, kaj ne vestita! Kio fariĝos el tio! Ĉiuj revoj
         malaperis, tamen la knabo kisis la kupran porkon, prenis Bellissiman,
         tremantan de malvarmo, sub la brakon kaj ekkuris hejmen tiel rapide,
         kiel li povis.
</p>
<p class="p">         "Kun kio vi forkuras!" ekkriis du ĝendarmoj, kiujn li renkontis; kaj
         Bellissima bojis. "Kie vi ŝtelis la belan hundon?" ili demandis kaj
         prenis la hundon.
</p>
<p class="p">         "Ho, redonu ĝin al mi!" plorkriis la knabo.
</p>
<p class="p">         "Se vi ĝin ne ŝtelis, tiam vi povas diri hejme, ke oni povas ricevi la
         hundon returne en la gardejo." Ili diris al li la nomon de la loko kaj
         foriris kun Bellissima.
</p>
<p class="p">         Kia mizero kaj malfeliĉo! Li ne sciis, ĉu li devas ĵeti sin en Arnon aŭ
         iri hejmen kaj ĉion konfesi. "Ili certe min batmortigos," li pensis.
         "Sed mi volonte lasos batmortigi min, tiam mi ja venos al Jesuo kaj al la
         Dipatrino!" Kaj li iris hejmen, preskaŭ speciale por esti batmortigita.
</p>
<p class="p">         La pordo estis ŝlosfermita, la pordan martelon li ne povis atingi, kaj
         sur la strato estis neniu; sed unu ŝtono el la pavimo estis elliberiĝinta,
         kaj per ĝi li ekfrapis je la pordo. "Kiu estas?" oni demandis el
         interne.
</p>
<p class="p">         "Estas mi," li kriis, "Bellissima malaperis! Malfermu al mi kaj
         batmortigu miu!"
</p>
<p class="p">         Ha, kia teruro nun fariĝis pro la kompatinda Bellissima, precipe ĉe
         la sinjorino. Ŝi tuj ekrigardis sur la muron, kie estis konservata la
         kovraĵo de la hundo, kaj la malgranda felo tie pendis!
</p>
<p class="p">         "Bellissima en la gardejo!" ŝi ekkriis akre. "Ho malbona infano!
         Kiamaniere vi ĝin ellasis! Ĝi mortos de frosto! La delikata besto inter la
         krudaj soldatoj!"
</p>
<p class="p">         La patro devis tuj kuri! La virino kriis, kaj la knabo ploris. Ĉiuj
         loĝantoj de la domo kurkolektiĝis, ankaŭ la pentristo. Li prenis la
         knabon inter siajn genuojn, faris al li demandojn, kaj iom post iom li
         eksciis la tutan historion pri la kupra porko kaj la galerio de pentraĵoj.
         Tute klare komprenebla ĝi ne estis, la pentristo tamen konsolis la
         knabeton, penis trankviligi la virinon, sed ĉi tiu kontentiĝis ne pli frue
         ol tiam, kiam venis la patro kun Bellissima, kiu estis troviĝinta inter la
         soldatoj. Tiam fariĝis granda ĝojo, kaj la pentristo karesis la
         kompatindan knabon kaj donis al li kelke da pentraĵetoj.
</p>
<p class="p">         Kiaj belegaj pecoj tio estis, kiaj komikaj kapoj! Sed antaŭ ĉio inter
         tiuj bildoj troviĝis la kupra porko mem, tute kiel vivanta! Nenio povis
         esti pli bela! En malmulte da strekoj ĝi staris sur la papero, kaj eĉ la
         domo malantaŭe estis aludita.
</p>
<p class="p">         "Ho, se mi ankaŭ povoscius desegni kaj pentri! Mi povus ja tiam
         alproprigi al mi la tutan mondon!"
</p>
<p class="p">         En la sekvanta tago, en la unua minuto, en kiu li estis sola, la
         knabeto prenis la krajonon kaj provis sur la blanka flanko de unu el la
         pentraĵetoj fari desegnon de la kupra porko; kaj li sukcesis! La desegno
         estis iom malrekta, iom tro alta aŭ tro malalta, unu piedo dika, alia
         maldika, ĝi tamen estis rekonebla; li mem ĝojegis pri tio. La krajono
         nur ne volis iri tiel ĝuste, kiel ĝi devis, tion li bone rimarkis. Sed en la
         sekvanta tago troviĝis jam alia kupra porko apud la unua, kaj ĝi estis
         centoble pli bona; la tria estis tiel bona, ke ĉiu povis ĝin rekoni tuj per
         la unua rigardo.
</p>
<p class="p">         Sed kun la kudrado de gantoj la afero iris malbone; en sia metio li
         progresadis nur malrapide; ĉar la kupra porko nun instruis lin, ke ĉiujn
         bildojn oni povas transporti sur paperon, kaj la urbo Florenco estas tuta
         lernolibro, se oni nur volas folii en ĝi. Sur la Piazza della Trinitá staras
         gracia kolono kaj sur ĝi la diino de justeco kun ligitaj okuloj kaj kun
         pesilo; baldaŭ ĝi staris sur papero, kaj ĝin starigis tie la malgranda
         knabo de la gantisto. La kolekto da bildoj kreskis, sed ĝis nun nur
         senvivaj objektoj donis por tio la materialon. Jen unu tagon saltis antaŭ
         li Bellissima. "Staru trankvile!" li vokis al ĝi, "tiam vi fariĝos glora
         kaj trovos lokon inter miaj bildoj!" Sed Bellissima ne volis stari
         trankvile, tial oni devis ĝin ligi: Ĝiajn kapon kaj voston li alligis, ĝi
         bojis kaj saltis, li devis streĉi la Ŝnuron. Tiam eniris la sinjorino.
 </p>
<p class="p">        "Ho malbonega knabo! La malfeliĉa besto!" estis ĉio, kion ŝi povis
         diri. Ŝi puŝis la knabon je la flanko, tretis lin per la piedoj kaj forpelis
         lin el sia domo, lin, kiu montriĝis plej sendanka sentaŭgulo, plej malpia
         infano. Kaj kun ploro ŝi kisis sian malgrandan duone sufokitan
         Bellissiman.
</p>
<p class="p">         En tiu momento sur la ŝtuparo iris malsupren la pentristo.... Ĉi tie
         estas la punkto de turniĝo de la historio.
</p>
<p class="p">         En la jaro 1834 en Florenco, en la Academia delle Arte, estis ekspozicio;
         du pentraĵoj, troviĝantaj unu apud la alia, kolektis ĉirkaŭ si amason da
         admirantoj. Sur la malpli granda bildo estis prezentita malgranda vigla
         knabo, kiu sidis kaj desegnis. Kiel modelon li havis blankan mallonge
         pritonditan mopson; sed la besto, kiu ne volis stari trankvile, pro tio
         estis alligita je la kapo kaj la vosto per ŝnuretoj. Tiu bildo havis en si
         tian vivon kaj verecon, ke ĝi ĉiujn altiris. La pentrinto, kiel oni rakontis,
         estis juna Florencano, kiu, estante malgranda knabo, estis trovita sur la
         strato kaj edukita de maljuna gantisto. La pentradon li lernis mem. Unu
         nun glora pentristo eltrovis la talenton, kiam oni intencis forpeli la
         knabon pro tio, ke la favoraton de la sinjorino, la malgrandan mopson,
         li ligis kaj faris modelo.
</p>
<p class="p">         La gantista knabo fariĝis granda pentristo, tion montris la bildo,
         precipe tion montris la apude pendanta pli granda pentraĵo. Ĉi tie estis
         nur unu sola figuro, ĉifonaĵe vestita bela knabo, kiu sidis sur la strato
         kaj dormis. Li apogis sin al la kupra porko sur la strato Porta Rossa.
         Ĉiuj rigardantoj konis la lokon. La brakoj de la knabo ripozis sur la kapo
         de la porko; la knabo dormis tute senzorge, la lampo antaŭ la bildo de
         la Dipatrino ĵetadis fortan lumon sur la palan belan vizaĝon de la infano.
         Tio estis belega pentraĵo; granda orita kadro ĝin ĉirkaŭis, kaj super la
         supro de la kadro pendis laŭra krono, sed inter la verdaj folioj troviĝis
         plektita nigra banto, kaj de ĝi pendis malsupren longa funebra krepo.
</p>
<p class="p">         La juna artisto mortis antaŭ ketke da tagoj!
</p>
<hr>
<div class="footer">
<a href="amikeco.html">Ligo de amikeco&nbsp;&gt;&gt;</a>
</div>
</body>
</html>
