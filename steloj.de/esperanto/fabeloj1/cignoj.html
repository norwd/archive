<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>Sovaĝaj cignoj</title>
</head>
<body background="../bld/papero.jpg">
<div class="header">
<span class="header_left"><a href="soldato.html">&lt;&lt;&nbsp;Persista stana soldato</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>    


<h3 class="head">Sovaĝaj cignoj</h3>

<p class="first_p">        Tre malproksime de ĉi tie, tie, kien flugas la hirundoj, antaŭ ol venas
         nia vintro, loĝis reĝo, kiu havis dek unu filojn kaj unu filinon, Elizon.
         La dek unu fratoj, kiuj kompreneble estis reĝidoj, iradis en la lernejon
         kun stelo sur la brusto kaj sabro ĉe la flanko. Ili skribadis sur oraj
         tabeloj per diamantaj grifeloj, kaj ili bone legadis kaj lernadis parkere;
         oni povis tuj aŭdi, ke ili estas reĝidoj. Ilia fratino Elizo sidadis sur seĝeto
         el spegula vitro kaj havis bildolibron, kiu kostis duonon de regno.
</p>
<p class="p">         Ho, al la infanoj estis tre bone, sed bedaŭrinde ne por ĉiam devis resti
         tiel!
</p>
<p class="p">         Ilia patro, kiu estis reĝo super la tuta lando, edziĝis kun malbona
         reĝino, kiu tute ne amis la kompatindajn infanojn. Jam en la unua tago
         ili klare povis tion rimarki. En la palaco estis granda festo, kaj tiam la
         infanoj ludis "Ni ricevas gastojn"; sed dum ili ordinare ricevadis ĉiujn
         kukojn kaj rostitajn pomojn, kiuj nur estis riceveblaj, ŝi donis al ili nur
         sablon en taso kaj diris, ke ili povas ja imagi al si, ke tio io estas.
</p>
<p class="p">         En la sekvanta semajno ŝi transdonis la malgrandan Elizon al unu
         vilaĝana familio sur la kamparon, kaj en la daŭro de nelonga tempo ŝi
         eldiris al la reĝo pri la kompatindaj reĝidoj tiom multe da malbono, ke li
         tute ĉesis zorgi pri ili. 
</p>
<p class="p">         "Elflugu en la mondon kaj zorgu mem pri vi!", diris la malbona
         reĝino; "flugu en la formo de grandaj birdoj sen voĉo." Tamen ŝi ne
         povis atingi la malbonon en tia grado, kiel ŝi intencis: ili aliformiĝis en
         dek unu belegajn sovaĝajn cignojn. Kun stranga krio ili elflugis tra la
         fenestroj de la palaco trans la parkon kaj la arbaron.
</p>
<p class="p">         Estis ankoraŭ tute frue, klam ili preterflugis antaŭ tiu vilaĝana domo,
         en kiu ilia fratino tiam kuŝis en la lito kaj dormis. Ili ŝvebis super la
         tegmento, turnadis siajn longajn kolojn tien kaj reen kaj frapadis per la
         flugiloj, sed neniu tion vidis nek aŭdis. Ili devis denove flugi pluen, alte
         al la nuboj, for en la malproksiman mondon, kie ili flugis ĝis granda
         malluma arbaro, kiu etendiĝis ĝis la bordo de la maro.
</p>
<p class="p">         La kompatinda malgranda Elizo staris en la vilaĝana ĉambro kaj ludis
         kun verda folio, ĉar aliajn ludilojn ŝi ne havis. Ŝi trapikis
         truon en la folio, rigardis tra ĝi al la suno, kaj tiam
         ŝajnis al ŝi, kvazaŭ ŝi vidas la
         lumajn okulojn de siaj fratoj; kaj ĉiufoje, kiam la varmaj radioj de la
         suno lumis sur ŝiaj vangoj, ŝi rememoradis ĉiujn iliajn kisojn.
</p>
<p class="p">         Pasis tagoj post tagoj. Kiam la vento blovis tra la grandaj rozarbetaĵoj
         antaŭ la domo, ĝi flustradis al la rozoj: "Kiu povas esti pli bela ol vi?"
         Sed la rozoj balancadis la kapon kaj diradis: "Tia estas Elizo!" Kaj
         kiam dimanĉe la maljuna avino sidis antaŭ la pordo kaj legis en sia preĝolibro,
         tiam la vento transigadis la foliojn kaj diradis al la preĝolibro:
         "Kiu estas pli pia ol vi?" "Tia estas Elizo!" respondadis la preĝolibro.
         Kaj tio, kion diris la rozoj kaj la preĝolibro, estis pura vero.
</p>
<p class="p">         Kiam ŝi atingis la aĝon de dekkvin jaroj, ŝi devis reveni hejmen. Sed
         kiam la reĝino ekvidis ŝian eksterordinaran belecon, ŝia koro pleniĝis de
         kolero kaj malamo kontraŭ la knabino. Tre volonte ŝi ankaŭ sian dnonfilinon
         aliformigus, simile al ŝiaj fratoj, en sovaĝan cignon, sed ŝi ne
         kuraĝis tuj fari tion, ĉar la reĝo ja volis vidi sian filinon.
</p>
<p class="p">         Frue matene la reĝino iris en banejon, kiu estis konstruita el marmoro
         kaj aranĝita kun molaj kusenoj kaj plej belaj tapiŝoj, ŝi prenis tri bufojn,
         kisis ilin kaj diris al unu el ili: "Kiam Elizo venos, sidiĝu sur ŝia kapo,
         por ke ŝi fariĝu tiel mallaborema kiel vi!" Al la dua ŝi diris: "Sidiĝu
         sur ŝia frunto, por ke ŝi fariĝu tiel malbela kiel vi, por ke ŝia patro ŝin
         ne rekonu!" Al la tria ŝi flustris: "Kuŝu sur ŝia koro, por ke ŝi ricevu
         malbonan koron, por ke ŝi pro tio havu suferojn!" Poste ŝi metis la
         bufojn en la klaran akvon, kiu tuj ricevis verdetan koloron, ŝi vokis
         Elizon, senvestigis ŝin kaj enirigis ŝin en la akvon. Kiam Elizo subakviĝis,
         unu bufo sidiĝis en ŝiaj haroj, la dua sur ŝia frunto kaj la tria
         sur ŝia brusto, sed Elizo kvazaŭ tute ne rimarkis ilin. Kiam ŝi denove
         leviĝis, tri ruĝaj papavofloroj naĝis sur la akvo. Se la bestoj ne estus
         venenaj kaj se ili ne estus ricevintaj kison de la sorĉistino, ili aliformiĝus
         en ruĝajn rozojn; ili tamen fariĝis floroj pro tio, ke ili kuŝis sur
         ŝia kapo kaj sur ŝia brusto. Ŝi estis tro pia kaj senkulpa, ke la sorĉa arto
         povu havi forton sur ŝi.
</p>
<p class="p">         Kiam la malbona reĝino tion vidis, ŝi frotis Elizon per suko de juglando,
         tiel ke ŝi fariĝis tute mallume bruna, ŝmiris ŝian belan vizaĝon per malbonodora
         ŝmiraĵo kaj malordigis ŝiajn belajn harojn. Estis neeble rekoni
         la belan Elizon.
</p>
<p class="p">         Kiam ŝia patro ekvidis ŝin en tia stato, li eksentis teruron kaj diris, ke
         tio ne estas lia filino. Neniu volis ŝin rekoni, krom la antaŭpordega
         hundo kaj la hirundoj, sed ili estis mizeraj bestoj kaj neniu demandis
         ilian opinion.
</p>
<p class="p">         Tiam la malfeliĉa Elizo ekploris kaj rememoris siajn dek unu fratojn,
         kiuj ĉiuj malaperis. Malĝoje ŝi eliris el la palaco kaj iris dum la tuta tago
         tra kampoj kaj marĉoj, ĝis ŝi venis al la granda arbaro. Ŝi ne sciis, kien
         ŝi volas iri, sed en sia malĝojo ŝi sopiris al siaj fratoj, kiuj certe, simile
         al ŝi, estis elpelitaj en la mondon. Ŝi volis ilin serĉi, kaj ŝi esperis, ke ŝi
         ilin trovos.
</p>
<p class="p">         Post kiam ŝi estis mallongan tempon en la arbaro, fariĝis nokto. Ŝi
         tute perdis la vojon. Ŝi kuŝiĝis sur la mola musko, faris sian vesperan
         preĝon kaj apogis sian kapeton al trunko de arbo. Estis tiel senbrue, la
         aero estis tiel milda, kaj ĉirkaŭe en la herbo kaj sur la musko briletis
         per verdeta lumo pli ol cent lampiroj. Kiam ŝi iomete ektuŝis unu branĉon
         per la mano, la lumantaj insektoj falis al ŝi malsupren kiel falantaj
         steloj.
</p>
<p class="p">         Dum la tuta nokto ŝi sonĝis pri siaj fratoj; ili denove ludis kiel infanoj,
         skribis per diamantaj grifeloj sur oraj tabeloj kaj rigardis en la belan bildolibron,
         kiu kostis duonon de regno. Sed sur la tabeloj ili skribis ne
         nulojn kaj streketojn, kiel iam antaŭe, sed la kuraĝajn farojn, kiujn ili
         plenumis, ĉion, kion ili travivis kaj vidis. En la bildolibro ĉio estis
         vivanta, la birdoj kantis, la homoj plenforme eliris el la libro kaj parolis
         kun Elizo kaj kun ŝiaj fratoj, sed kiam ŝi transigis la foliojn, ili tuj
         returne ensaltis, por ke ne fariĝu malordo inter la bildoj.
</p>
<p class="p">         Kiam ŝi leviĝis, la suno staris jam alte. Ŝi ne povis ĝin vidi, ĉar la altaj
         arboj etendis dense siajn branĉojn, sed la radioj ludis tie supre kiel flugetanta
         malpeza teksaĵo. Tre agrabla odoro eliĝadis el la verdaĵo, kaj la
         birdoj estis tiel konfidemaj, ke ili preskaŭ sidiĝadis sur la ŝultroj de
         Elizo. Ŝi aŭdis la plaŭdadon de akvo, kiun kaŭzis multe da abundaj
         fontoj, kiuj ĉiuj elverŝiĝadis en lageton, kies fundo konsistis el plej bela
         sablo, kvankam ĉirkaŭe kreskis densaj arbetaĵoj, tamen sur unu loko la
         cervoj faris grandan liberan lokon, kaj en tiu direkto Elizo iris al la
         akvo. La lasta estis tiel klara, ke, se la vento ne movus la branĉojn kaj
         la arbetaĵojn, oni povus preskaŭ kredi, ke ili estas pentritaj sur la fundo,
         tiel klare tie speguliĝis ĉiu folio.
</p>
<p class="p">         Kiam ŝi ekvidis sian propran vizaĝon, ŝi eksentis grandan teruron, tiel
         bruna kaj malhela ĝi estis. Sed kiam ŝi malsekigis sian malgrandan
         manon kaj frotis al si per ĝi la okulojn kaj la frunton, aperis denove ŝia
         blanka haŭto. Tiam ŝi demetis ĉiujn siajn vestojn kaj eniris an la freŝan
         akvon. Pli bela reĝidino ol ŝi troviĝis nenie en la mondo.
</p>
<p class="p">         Kiam ŝi denove sin vestis kaj plektis siajn longajn harojn, ŝi iris al la
         ŝprucanta fonto, trinkis el sia kavigita mano kaj ekiris pli profunden en
         la arbaron, mem ne sciante kien. Ŝi pensis pri siaj fratoj, pensis pri la
         bona Dio, kiu certe ne forlasos ŝin. Kaj Li, kiu kreis la sovaĝajn arbarajn
         fruktojn, montris ankaŭ al ŝi arbon, kies branĉoj fleksiĝis sub siaj
         fruktoj, Tie ŝi manĝis sian tagmanĝon, apogis la troŝaĝitajn branĉojn
         kaj poste eniris en la plej malluman parton de la arbaro. Tie estis tiel
         silente, ke ŝi aŭdis siajn proprajn paŝojn kaj ĉiun velkintan folion, kiu
         fleksiĝis sub ŝiaj piedoj. Eĉ unu birdon oni tie ne povis vidi, eĉ unu radio
         de la suno ne povis penetri tra la densaj kaj grandaj branĉoj de la arboj.
         La altaj trunkoj staris tiel dense unu apud la alia, ke kiam ŝi rigardis
         rekte antaŭen, ŝajnis al ŝi, ke ĝin ĉirkaŭas unu sola densa barilo el
         traboj. Tie estis tia izoliteco, kiun ŝi neniam antaŭe spertis.
</p>
<p class="p">         La nokto fariĝis tute malluma. Eĉ unu lampiro ne brilis el la musko;
         malĝoje ŝi kuŝiĝis por dormi. Tiam ŝajnis al ŝi, kvazaŭ la arbobranĉoj
         super ŝi fleksiĝas flanken kaj la bona Dio per mildaj okuloj rigardas sur
         ŝin malsupren kaj malgrandaj anĝeloj rigardas super Lia kapo kaj sub
         Liaj brakoj.
</p>
<p class="p">         Kiam en la sekvanta mateno ŝi vekiĝis, ŝi ne sciis, ĉu ŝi nur sonĝis aŭ
         ĉu tio estis efektivaĵo.
</p>
<p class="p">         Trairinte kelke da paŝoj, ŝi renkontis maljunan virinon, kiu portis
         berojn en sia korbo. La maljunulino donacis al ŝi iom da ili. Elizo
         demandis, ĉu ŝi ne vidis dek unu reĝidojn, rajdantajn tra la arbaro.
</p>
<p class="p">         "Ne", diris la maljunulino, "sed hieraŭ mi vidis dek unu cignojn kun
         oraj kronoj sur la kapo, naĝantajn malsupren laŭ la torento."
</p>
<p class="p">         Ŝi kondukis Elizon kelkan distancon pluen ĝis deklivo, ĉe kies bazo 
         brue fluis torento. La arboj sur ĝiaj bordoj interplektis siajn foliriĉajn
         suprojn, kaj tie, kie ili per sia natura kreskado ne povis interatingiĝi, ili
         elŝiris siajn radikojn el la tero kaj pendis,
         interplektiĝinte per la branĉoj, super la akvo.
</p>
<p class="p">         Elizo diris adiaŭ al la maljunulino kaj ekiris laŭlonge de la torento
         ĝis ĝia enfluejo.
</p>
<p class="p">         La tuta belega maro kuŝis nun etendita antaŭ la juna knabino. Sed eĉ
         unu velo ne montriĝis tie, ne estis videbla eĉ unu ŝipeto, sur kiu ŝi povus
         vojaĝi pluen. Ŝi rigardis la sennombrajn malgrandajn ŝtonojn sur la
         bordo; la akvo per konstanta tornado donis al ili ĉiuj formon globan.
         Vitro, fero, ŝtonoj, ĉio, kion la maro albordigis, akceptis tiun formon,
         kiun donis al ĝi la akvo, kiu tamen estis ja pli mola ol ŝia delikata mano.
         "Senlace ĝi ruliĝas kaj ruliĝas, kaj tiamaniere la malmolaĵo ebeniĝas;
         mi ankaŭ volas esti tiel senlaca! Mi dankas vin pro via instruo, vi klaraj
         ruliĝantaj ondoj! Jam; tion diras al mi mia koro, vi portos min al miaj
         fratoj!"
</p>
<p class="p">         Sur la akvalpelita mara herbo kuŝis dek unu blankaj plumoj de cignoj;
         Ŝi kolektis ilin kaj faris el ili bukedon. Gutoj da akvo troviĝis sur ili; ĉu
         tio estas roso aŭ larmoj, tion neniu povis vidi. Tie sur la bordo estis tre
         solece, sed ŝi tion ne sentis, ĉar la maro prezentis konstantajn ŝanĝiĝojn,
         en la daŭro de kelke da horoj pli multe, ol la sensalaj lagoj povas
         prezenti en la daŭro de tuta jaro. Kiam aperis granda nigra nubo, tiam
         oni havis impreson, kvazaŭ la maro volas diri: "Mi ankaŭ povas aspekti
         malserene!" Kiam leviĝis vento, tiam la, ondoj krispiĝis kaj montris sin
         en vesto el ŝaŭmo. Sed kiam la nuboj ruĝiĝis kaj la vento kvietiĝis, tiam
         la maro fariĝis kiel folio de rozo; jen ĝi aspektis verde, jen blanke, sed
         kiel ajn senbrua kaj trankvila ĝi estis, ĉiam tamen ĉe la bordo estis
         negranda moviĝado; la akvoleviĝadis malforte, kiel la brusto de dormanta
         infano.
</p>
<p class="p">         Kiam la suno estis tuj subironta, Elizo ekvidis dek unu sovaĝajn 
         cignojn kun oraj kronoj sur la kapo, flugantajn al la bordo; ili ŝvebis 
         unu post la alia, tio aspektis kiel longa blanka rubando. Tiam Elizo iris
         supren sur la deklivon kaj kaŝis sin malantaŭ arbetaĵo. La cignoj
         malleviĝis sur la teron tute apude de ŝi kaj frapis per siaj grandaj
         blankaj flugiloj.
</p>
<p class="p">         Kiam la suno subiris sub la akvon, la volvokovroj subite falis, kaj tiam
         montriĝis dek unu belaj reĝidoj, la fratoj de Elizo. Ŝi laŭte ekkriis, ĉar
         kvankam ili eĉ multe ŝanĝiĝis, ŝi tamen sciis, ke tio estas ili, ŝi sentis,
         ke tio devis esti ili; kaj ŝi saltis en iliajn brakojn, vokis ilin laŭnome,
         kaj ili estis senfine feliĉaj, kiam ili ekvidis kaj rekonis sian fratineton,
         kiu nun estis tiel granda kaj bela. Ili ridis kaj ploris, kaj ili baldaŭ
         reciproke klarigis al si, kiel malbone ilia duonpatrino agis kontraŭ ili
         ĉiuj.
</p>
<p class="p">         "Ni, fratoj," diris la plej aĝa, "flugadas kiel sovaĝaj cignoj tiel longe,
         kiel la suno staras sur la ĉielo; kiam ĝi subiras, ni ricevas returne nian
         homan formon. Tial nia ĉefa zorgado devas konsisti en tio, ke en la
         momento de la sunsubiro ni havu sub niaj piedoj firman grundon, ĉar se
         ni tiam flugus ankoraŭ inter la nuboj, ni tiam, kiel homoj, devus falegi
         malsupren. Ĉi tie ni ne loĝas; transe de la maro troviĝas lando tiel same
         bela, kiel ĉi tiu; la vojo ĝis tie estas granda, ni devas transflugi la grandan
         maron, kaj sur nia vojo troviĝas neniu insulo, sur kiu ni povus pasigi la
         nokton. Nur unu sola roko elstaras meze de tiu vojo; ĝi estas nur ĝuste
         tiel granda, ke ni povas ripozi sur ĝi dense flanko ĉe flanko. Kiam la
         maro estas maltrankvila, tiam la akvo ŝprucas alte super nin; malgraŭ
         tio ni tamen dankas Dion pro ĝi. Tie ni pasigas la nokton en nia homa
         formo; sen ĝi ni neniam povus revidi nian karan patrujon, ĉar du plej
         longajn tagojn de la jaro ni bezonas por nia transflugo. Nur unu fojon
         ĉiujare estas al ni permesite viziti nian patran hejmon. Dum dek unu
         tagoj ni havas la permeson resti ĉi tie, flugi trans ĉi tiun grandan arbaron,
         rigardi de tie la palacon, en kiu ni naskiĝis kaj kie loĝas nia patro, vidi
         la altan turon de la preĝejo, en kiu estas entombigita nia patrino. Ĉi tie
         la arboj kaj arbetaĵoj ŝajnas al ni parencaj, ĉi tie la sovaĝaj ĉevaloj
         galopas tra la vastaj stepoj, kiel ni tion vidis en nia infaneco; ĉi tie la
         karbisto kantas la malnovajn melodiojn, laŭ kiuj ni en nia infaneco tiel
         ofte dancadis; ĉi tie estas nia patrujo, ĉi tien nin tiras nia koro, kaj ĉi
         tie ni trovis vin, nia kara fratineto. Ankoraŭ dum du tagoj estas al ni
         permesite resti ĉi tie, poste ni devas flugi trans la maron en belegan
         landon; kiu tamen ne estas nia patrujo. Sed kiamaniere ni nin aranĝos,
         ke ni povu preni vin kun ni? Ni ne havas ŝipon nek boaton."
</p>
<p class="p">         "Kion mi povas fari, por liberigi vin?" demandis la fratino.
</p>
<p class="p">         Ili interparolis preskaŭ dum la tuta nokto, nur por kelke da horoj la
         dormo fermis iliajn okulojn.
</p>
<p class="p">         Elizo vekiĝis de la bruo de la cignaj flugiloj, kiuj moviĝadis super ŝi.
         La fratoj denove kolektiĝis, flugis en grandaj rondoj, kaj fine ili forflugis
         malproksimen, tamen restis unu el ili, la plej juna. La cigno metis sian
         kapon sur ŝian bruston, kaj ŝi karesadis ĝiajn plumojn; dum la tuta tago
         ili restis kune. Vespere la aliaj revenis, kaj kiam la suno subiris; ili
         aperis en sia homa formo.
</p>
<p class="p">         "Morgaŭ ni forflugos de ĉi tie, kaj ni ne povos reveni pli frue, ol post
         unu jaro; sed vin ni neniel povas tiel forlasi! Ĉu vi havas kuraĝon por
         akompani nin? Nia brako estas sufiĉe forta, por porti vin tra la arbaron;
         ĉu la flugiloj de ni ĉiuj ne havus sufiĉe da forto, por flugi kun vi trans la
         maron?"
</p>
<p class="p">         "Jes, prenu min kun vi!" diris Elizo.
</p>
<p class="p">         La tutan nokton ili pasigis en tio, ke el elasta ŝelo de saliko kaj el
         junko ili plektis fortikan reton; sur ĝi kuŝiĝis Elizo, kaj kiam la suno
         leviĝis kaj la fratoj aliformiĝis en sovaĝajn cignojn, ili prenis la reton
         per siaj bekoj kaj ekflugis kun sia kara fratino, kiu ankoraŭ dolĉe dormis,
         alten al la nuboj. La radioj de la suno brilis al ŝi rekte en la vizaĝon,
         tial unu el la cignoj ŝvebis super ŝia kapo, por ombri ŝin per siaj larĝaj
         flugiloj.
</p>
<p class="p">         Ili estis jam malproksime de la tero, kiam Elizo vekiĝis. Ŝajnis al ŝi, ke
         ŝi ankoraŭ sonĝas, tiel stranga ŝajnis al ŝi la fakto, ke ŝi estas portata tra
         la aero alte super la maro. Flanke de ŝi kuŝis branĉo kun belegaj
         maturaj beroj kaj fasko da aromaj radikoj. Ilin kolektis kaj kuŝigis por
         ŝi la plej juna frato, kaj danke ŝi ridetadis al li, ĉar ŝi konsciis, ke tio
         estis li, kiu flugis super ŝia kapo kaj ombris ŝin per la flugiloj.
</p>
<p class="p">         Ili ŝvebis tiel alte, ke la unua ŝipo, kiun ili ekvidis sub si, aperis al
         ili kiel mevo, kuŝanta sur la akvo. Granda nubo troviĝis sub ili, havante
         la formon de turoj, amasigitaj unu sur la alia, kaj sur tiu nubo Elizo
         rimarkis sian propran ombron kaj la ombron de la dek unu cignoj, ĝi
         akompanis kvazaŭ ia grandegulo ilian rapidan flugadon. Tio estis bildo,
         similan al kiu ŝi neniam antaŭe vidis. Sed iom post iom, kiam la suno
         leviĝis pli alten kaj la nubo restis malproksime sub ili, la ŝvebanta
         ombra bildo malaperis.
</p>
<p class="p">         Dum la tuta tago ili flugis seninterrompe, kiel sago flugas tra la aero,
         tamen nun, kiam ili devis porti sian fratinon, la flugado estis senteble
         malpli rapida ol ordinare. Jen prepariĝis fulmotondro kaj la vespero
         alproksimiĝis. Kun timo Elizo vidis, ke la suno ĉiam pli kaj pli malleviĝas
         kaj ĉiam ankoraŭ oni ne vidas la solecan rokon en la maro. Ŝi havis la
         impreson, ke la cignoj pli forte frapas per la flugiloj. Ha, ŝi estis la
         kulpo, ke ili ne povis flugi sufiĉe rapide! Kiam la suno estos subirinta,
         ili tuj devos fariĝi homoj, falegi en la maron kaj droni. Tiam ŝi el plej
         profunda koro preĝis al Dio; ŝi tamen rimarkis ankoraŭ nenian rokon.
         La nigra nubo ĉiam pli kaj pli alproksimiĝis, la fortaj puŝoj de la vento
         antaŭdiris ventegaĵon. La nuboj kunbuliĝis en unu solan, grandan,
         minacan mason, kiu en formo de bulego da plumbo ŝoviĝadis antaŭen.
         Ekbrilis fulmoj unu post alia.
</p>
<p class="p">         Jen la suno atingis la nivelon de la maro. Al Elizo forte batis la koro.
         Subite la cignoj ekflugis malsupren, tiel rapide, ke ŝi pensis, ke ŝi falas.
         Sed jen ili denove ŝvebis. Kiam la suno jam duone subakviĝis, ŝi nur
         tiam rimarkis la malgrandan rokon sub si. Ĝi aspektis ne pli granda ol
         foko, kiu levis la kapon el la akvo. La suno rapide malleviĝis; nur
         mallarĝa strio brilis ankoraŭ super la akvo; tiam iliaj piedoj ektuŝis
         firman grundon. La lumo de la suno estingiĝis kiel lasta fajrero de
         brulanta papero. Ŝi vidis, ke la fratoj staras ĉirkaŭ ŝi brako sub brako,
         sed pli da loko, ol estis nepre necesa por ili kaj ŝi, ĉi ne estis. La maro
         frapadis sur la rokon kaj verŝiĝadis super ĝin kiel pluvego; la ĉielo
         lumis, kvazaŭ ĝi estus en flamoj, kaj la tondro aŭdigadis brue frapon
         post frapo. Sed la fratino kaj la fratoj tenis sin reciproke je la manoj
         kaj kantis preĝojn, el kiuj ili ĉerpis konsolon kaj kuraĝon.
</p>
<p class="p">         Kiam komencis tagiĝi, la aero estis pura kaj trankvila. Tuj kiam la
         suno leviĝis. la cignoj kun Elizo forflugis de la insuleto. La maro
         ankoraŭ alten leviĝadis, tiel ke, ŝvebante alte en la aero, lli havis la
         impreson, kvazaŭ la blanka ŝaŭmo sur la mallume verda maro estas
         milionoj da cignoj, kiuj balanciĝas sur la akvo.
</p>
<p class="p">         Kiam la suno leviĝis pli alten, Elizo rimarkis antaŭ si duone naĝantan
         en la aero montoriĉan landon kun briletantaj glaciamasoj sur la rokoj,
         kaj en la mezo de tiu lando etendiĝis vastega palaco kun unu fantazia
         kolonaro super la alia. En la profundo ondiĝadis palmaj arbaroj kaj
         belegaj floroj tiel grandaj kiel muelradoj, Ŝi demandis, ĉu tiu lando estas
         la celo de ilia vojaĝo, sed la cignoj balancis la kapon, ĉar tio, kion ŝi
         vidis, estis la belega, konstante ŝanĝiĝanta nuba palaco de
         la feino Fata-Morgana. Neniu homo povas tien eniri. Elizo rigardis ĝin senĉese. Subite
         la montoj, arbaroj kaj la palaco mem disfalegis, kaj anstataŭ ili aperis
         dudek majestaj preĝejoj, ĉiuj similaj unu al la alia, kun altaj turoj kaj
         pintarkaj fenestroj. Ŝajnis al ŝi, ke ŝi aŭdas la sonadon de orgeno; sed
         tio, kion ŝi aŭdis, estis nur la maro. Ŝi estis jam tute proksima al la
         preĝejoj, kiam ili aliformiĝis en ŝiparon, kiu veturis sub ŝi. Ŝi ekrigardis
         atente, kaj tiam montriĝis, ke tio estas nur la mara nebulo, kiu ruliĝadis
         super la akvo. Jes, senĉesaj aliformiĝoj prezentiĝadis antaŭ ŝiaj okuloj.
         Sed jen ŝi ekvidis ankaŭ la efektivan landon, al kiu ili rapidis. Tie staris
         belegaj bluaj montoj kun cedraj arbaroj, urboj kaj palacoj. Longe antaŭ
         la sunsubiro ŝi sidis sur roko antaŭ granda kaverno, kiu estis
         ĉirkaŭkreskita de delikataj verdaj rampaj kreskaĵoj, kiuj aspektis kiel
         broditaj tapiŝoj.
</p>
<p class="p">         "Nun ni rigardos, kion vi hodiaŭ nokte sonĝos ĉi tie!" diris la plej
         juna frato kaj montris al ŝi ŝian dormoĉambron.
</p>
<p class="p">         "Ho se mi sonĝus, kiamaniere mi povas vin liberigi!" ŝi respondis.
         Tiu penso okupadis ŝin tiel vive, ŝi tiel plenkore petadis Dion pri helpo,
         eĉ dum la dormado ŝia spirito plue preĝadis, ke fine ekŝajnis al ŝi, ke ŝi
         flugas alte en la aeron al la nuba palaco de Fata-Morgano, kaj la feino
         eliris al ŝi renkonte, bela kaj brilanta. Kaj tamen ŝi similis al la maljuna
         virino; kiu en la arbaro donis al ŝi berojn kaj rakontis al ŝi pri la cignoj
         kun la oraj kronoj.
</p>
<p class="p">         "Viaj fratoj povas esti liberigitaj!" ŝi diris; "sed ĉu
         vi havas kuraĝon
         kaj persiston? La maro estas pli mola ol viaj delikataj manoj kaj tamen
         ĝi aliformigas la malmolajn ŝtonojn, sed ĝi ne sentas la doloron, kiun
         viaj fingroj sentos, ĝi ne havas koron, ne suferas la timon kaj turmentojn,
         kiujn vi devos tratoleri. Ĉu vi vidas ĉi tiun urtikon, kiun mi tenas en
         mia mano? El la sama speco kreskas multe ĉirkaŭ la kaverno, en kiu vi
         dormas. Nur ili kaj ankaŭ tiuj, kiuj elkreskas el la tomboj de la tombejo,
         estas uzeblaj. Rimarku: ilin vi devas ŝirkolekti, kvankam ili brulvundos
         vin tiel, ke viaj manoj estos plenaj de vezikoj. Kiam vi batos la urtikon
         per viaj piedoj, vi ricevos linon, el kiu vi devas plekti dek unu
         maŝkirasojn kun longaj manikoj; ĵetu ilin sur la dek unu cignojn, tiam
         la sorĉo pasos. Sed memoru bone, ke de la komenco ĝis la fino de tiu
         laboro, se ĝi daŭrus eĉ jarojn, vi ne devas paroli; la unua vorto, kiu
         eliros el viaj lipoj, frapos kiel mortiga ponardo la koron de viaj fratoj;
         de via lango dependas ilia vivo. Ĉion ĉi tion bone rimarku al vi!"
</p>
<p class="p">         Samtempe ŝi ektuŝis la manon de Elizo per la urtiko; ĉi tiu bruligis
         kiel fajro, tiel ke la reĝidino vekiĝis de doloro. Estis luma, hela tago, kaj
         tute apud la loko, kie ŝi dormis, kuŝis urtiko simila al tiu, kiun ŝi vidis,
         en la sonĝo. Tiam ŝi stariĝis sur la genuoj, dankis Dion kaj eliris el la
         kaverno, por tuj komenci sian laboron.
</p>
<p class="p">         Per siaj delikataj manoj ŝi komencis ŝiri la abomenindan urtikon, kiu
         efikis kiel fajro. Grandajn vezikojn ĝi aperigis sur ŝiaj manoj kaj brakoj,
         sed volonte ŝi estis preta tion suferi, se ŝi povos per tio liberigi siajn
         fratojn. Ŝi batis ĉiun urtikon per siaj nudaj piedoj kaj plektis la verdan
         linon.
</p>
<p class="p">         Kiam la suno subiris, venis la fratoj kaj eksentis teruron, kiam ili
         trovis, ke ŝi estas muta. En la komenco ili pensis, ke tio estas nova sorĉo
         de ilia malbona duonpatrino; sed kiam ili ekvidis ŝiajn manojn, ili
         komprenis, kion ŝi faras por ili. La plej juna frato ploris, kaj sur la lokoj,
         kien falis liaj larmoj, ŝi plu ne sentis doloron, tie malaperis la bruligantaj 
         vezikoj.
</p>
<p class="p">         La nokton ŝi pasigis ĉe sia laboro, ĉar ŝi ne povis havi trankvilecon
         ĝis ŝi liberigos siajn fratojn. En la daŭro de la tuta sekvanta tago, dum
         la cignoj forestis, ŝi sidis en sia soleco, sed neniam la tempo tiel rapide
         forflugis por ŝi. Unu maŝkiraso estis jam preta, kaj ŝi komencis la
         duan.
</p>
<p class="p">         Jen inter la montoj ekaŭdiĝis la sonoj de ĉaskorno. Ŝi ektimis. La
         sonoj fariĝis ĉiam pli proksimaj; ŝi aŭdis bojadon de hundoj. Terurite
         ŝi retiris sin en la kavernon, ligis en unu faskon la urtikojn, kiujn ŝi
         kolektis kaj pretigis, kaj sidiĝis sur ĝi.
</p>
<p class="p">         Subite granda hundo alsaltis el inter la arbetaĵoj, kaj tuj poste alia kaj
         ankoraŭ alia. Post kelke da minutoj ĉiuj ĉasistoj staris antaŭ la pordo.
         La plej bela el ili estis la reĝo de la lando, kiu nun aliris al Elizo. Neniam
         li vidis pli belan knabinon.
</p>
<p class="p">         "De kie vi venis, vi belega infano?" li diris al ŝi. Elizo balancis la
         kapon, ŝi ne devis ja paroli, ĉar de tio dependis la vivo kaj saviĝo de
         ŝiaj fratoj. Siajn manojn ŝi kaŝis sub la antaŭtuko, por ke la reĝo ne
         vidu, kion ŝi devas suferi.
</p>
<p class="p">         "Akompanu min!" li komencis denove; "ĉi tie vi ne devas resti. Se
         vi estas tiel same bona, kiel vi estas bela, tiam mi vestos vin per veluro
         kaj silko, mi metos al vi sur la kapon la oran kronon, kaj vi loĝos en
         mia plej riĉa palaco!" Kaj li levis ŝin sur sian ĉevalon. Ŝi ploris kaj
         intertordis la manojn, sed la reĝo diris: "Mi deziras nur vian feliĉon,
         iam vi dankos min pro tio!" Kaj li ekgalopis antaŭen inter la montoj,
         tenis ŝin antaŭ si sur la ĉevalo, kaj la ĉasistoj galopis post li.
</p>
<p class="p">         Kiam la suno subiris, antaŭ ili kuŝis la belega reĝurbo kun siaj preĝejoj
         kaj kupoloj, kaj la reĝo enkondukis ŝin en la palacon, kie en la altaj
         marmoraj salonoj plaŭdis grandaj fontanoj, kie la muroj kaj plafonoj
         estis ornamitaj per pentraĵoj; sed ŝi tion ne rigardis, ŝi ploris kaj
         malĝojis. Kontraŭvole ŝi toleris, kiam la virinoj metis sur ŝin reĝajn
         vestojn, enplektis perlojn en ŝiajn harojn kaj surtiris delikatajn gantojn
         sur ŝiajn bruligitajn fingrojn.
</p>
<p class="p">         Kiam ŝi staris en sia tuta ornamo, ŝi estis tiel ravante bela, ke la
         kortego ankoraŭ pli profunde kliniĝis antaŭ ŝi, kaj la reĝo elektis ŝin,
         ke ŝi estu lia fianĉino, kvankam la ĉefepiskopo balancis la kapon kaj 
         flustris, ke la bela arbara knabino certe estas sorĉistino, ke ŝi blindigis
         iliajn okulojn kaj trompis la koron de la reĝo. 
</p>
<p class="p">         Sed la reĝo ne aŭskultis tion, li ordonis, ke muziko ludu, ke oni
         surtabligu plej delikatajn manĝaĵojn, ke la plej ĉarmaj knabinoj dancu
         ĉirkaŭ ŝi, kaj oni kondukis ŝin tra bonodoraj ĝardenoj en plej luksajn
         salonojn. Sed eĉ unu rideto ne aperis sur ŝia buŝo kaj ne ekbrilis el ŝiaj
         okuloj; oni vidis en ili nur malĝojon, kiel ŝian porĉiaman heredaĵon kaj
         propraĵon. La reĝo malfermis malgrandan ĉambron tute apude de tiu,
         en kiu ŝi estis dormonta. Ĝi estis ornamita per belegaj verdaj tapiŝoj kaj
         plene similis al la kaverno, en kiu la reĝo ŝin trovis. Sur la planko kuŝis
         la fasko da lino, kiun ŝi estis ŝpininta el la urtikoj, kaj sub la plafono
         pendis la maŝkiraso, kiu estis jam prete trikita. Ĉion ĉi tion kunprenis
         unu el la ĉasistoj kiel rimarkindaĵon.
</p>
<p class="p">         "Ĉi tie vi povas revi, kvazaŭ vi estas en via antaŭa hejmo!" diris la
         reĝo. "Jen estas la laboraĵo, kiu tie vin okupadis. Nun, meze de via
         lukso, estos al vi interese pensi pri la pasinta tempo."
</p>
<p class="p">         Kiam Elizo ekvidis tion, kio estis tiel kara por ŝia koro, rideto aperis
         sur ŝia buŝo kaj la sango revenis en ŝiajn vangojn; ŝi pensis pri la
         liberigo de siaj fratoj, kisis al la reĝo la manon; kaj li alpremis ŝin al
         sia koro, kaj li ordonis, ke per ĉiuj preĝejaj sonoriloj oni anoncu la
         edziĝofeston. La bela muta knabino el la arbaro fariĝis la reĝino de la
         lando.
</p>
<p class="p">         Kvankam la ĉefepiskopo flustris malbonajn vortojn en la orelon al la
         reĝo, ili tamen ne penetris en lian koron; la edziĝo restis decidita, la
         ĉefepiskopo mem devis meti al ŝi la kronon sur la kapon, kaj en sia
         kolero li premis al ŝi la ringegon de la krono tiel forte al la frunto, ke
         tio faris al ŝi doloron. Sed pli premanta ringego ĉirkaŭis ŝian koron: la
         malĝojo pri siaj fratoj; en komparo kun tio la korpa sufero estis nenio.
</p>
<p class="p">         Ŝia buŝo estis muta, ĉar unu sola vorto mortigus ja ŝiajn fratojn, sed
         ŝiaj okuloj spegulis ŝian internan amon al la bona, bela reĝo, kiu faradis
         ĉion, por ŝin ĝojigi. Ŝi amis lin kun ĉiu tago pli varmege kaj pli sincere.
         Ho, se estus permesite al ŝi sin konfidi al li, konfesi al li sian suferadon!
         Sed ŝi devis esti muta, ŝi devis mute plenumi sian laboron. Tial en la
         nokto ŝi sekrete foriĝadis de lia flanko, iradis en sian kaŝitan ĉambreton,
         kiu estis aranĝita kiel la kaverno, kaj ŝi trikis unu maŝkirason post la
         alia; sed kiam ŝi komencis la sepan, ŝi plu ne havis linon.
</p>
<p class="p">         Kiel ŝi sciis, la urtikoj, la solaj, kiujn ŝi povas uzi, kreskas sur la
         tombejo, sed ŝi devis mem ilin deŝiri; kiamaniere nun tion fari?
</p>
<p class="p">         "Ho, kion signifas la doloro de miaj fingroj en komparo kun la
         turmento, kiun suferas mia koro!" ŝi pensis. "Mi devas
         riski, Dio ne
         fortiros de mi sian manon!" Kun kora timo, kvazaŭ ŝi entreprenus
         malbonan aferon, ŝi en unu lunluma nokto ŝtelmaniere iris malsupren
         en la ĝardenon, kaj tra la longaj aleoj kaj dezertaj stratoj ŝi iris al la
         tombejo. Tie sur unu el la plej larĝaj tombaj ŝtonoj ŝi ekvidis rondeton
         da malbelaj sorĉistinoj. lli demetis de si siajn ĉifonaĵojn, kvazaŭ ili
         volus sin bani, kaj per siaj longaj, malgrasaj fingroj ili fosis en la freŝajn
         tombojn kaj elprenis la viandon de la mortintoj. Elizo devis iri tute
         proksime preter ili, kaj ili fiksis sur ŝi siajn malbonajn rigardojn, sed ŝi
         preĝis, kolektis la bruligantajn urtikojn kaj prenis ilin kun si al la
         palaco.
</p>
<p class="p">         Nur unu sola homo ŝin vidis, la ĉefepiskopo; li ankoraŭ ne dormis,
         kiam la aliaj dormis. Nun konfirmiĝis do lia opinio, ke ŝi ne estas tia,
         kia devas esti reĝino; ŝi estis sorĉistino, kaj tial ŝi malsaĝigis la reĝon
         kaj la tutan popolon.
</p>
<p class="p">         Ĉe la konfesprenado li rakontis al la reĝo, kion li vidis kaj kion li
         timas; kaj kiam lia lango parolis tiujn maljustajn vortojn, la skulptitaj
         sanktulbildoj balancis siajn kapojn, kvazaŭ ili volus diri: "Ne estas tiel,
         Elizo estas senkulpa!" Sed la ĉefepiskopo komentariis tion alie, li
         asertas, ke ili atestas kontraŭ ŝi, ke ili balancas la kapojn pri ŝiaj pekoj.
         Tiam du grandaj larmoj elfluis sur la vangojn de la reĝo, kaj kun dubo
         en la koro li iris hejmen. En la nokto li ŝajnigis, ke li dormas, sed
         trankvila dormo ne venis sur liajn okulojn; li rimarkis, kiel Elizo
         leviĝis, kiel ŝi tion ripetadis ĉiunokte, kaj ĉiufoje li senbrue sekvis ŝin
         kaj vidis, kiel ŝi malaperas en sia ĉambreto.
</p>
<p class="p">         Kun ĉiu tago lia mieno fariĝadis pli malserena. Elizo tion bone vidis,
         sed ŝi ne komprenis la kaŭzon. Tia sintenado ŝin turmentis, kaj krom
         tio kiel multe ŝi suferis en sia koro pri siaj fratoj! Sur la reĝan veluron
         kaj purpuron fluadis malsupreu ŝiaj maldolĉaj larmoj; kiel brilantaj
         diamantoj ili kuŝis sur tiuj ŝtofoj, kaj ĉiuj, kiuj vidis tiun riĉan
         belegaĵon, deziris esti reĝinoj. Dume ŝia laboro estis baldaŭ finiĝonta,
         nur unu maŝkiraso ankoraŭ mankis, sed ŝi nun ne havis plu linon kaj
         eĉ ne unu urtikon. Unu fojon, nur ĉi tiun lastan fojon, ŝi tial devis
         ankoraŭ iri al la tombejo kaj ŝirkolekti kelke da plenmanoj. Kun timego
         ŝi pensis pri tiu soleca vagado, kun timego ŝi pensis pri la teruraj sorĉistinoj,
         sed ŝia volo estis tiel same neŝancelebla, kiel ŝia fido je la Eternulo.
</p>
<p class="p">         Elizo iris, sed la reĝo kaj la ĉefepiskopo ŝin sekvis kaj vidis, kiel ŝi
         eniris tra la pordo de la tombejo kaj malaperis. Kiam ili aliris al la
         tombejo, ili ekvidis sur la tomba ŝtono la sorĉistinojn, tiel same, kiel
         Elizo ilin vidis, kaj la reĝo sin deturnis, ĉar li supozis, ke inter ili troviĝas
         tiu, kies kapo ankoraŭ en ĉi tiu nokto ripozis ĉe lia brusto.
</p>
<p class="p">         "La popolo ŝin kondamnu!" li diris, kaj la popolo ŝin kondamnis al
         forbruligo sur lignaro.
</p>
<p class="p">         El la luksaj reĝaj salonoj oni trenis ŝin en malluman, malsekan
         malliberejon, en kiun la vento fajfadis tra la krada fenestro; anstataŭ la
         veluro kaj la silko oni donis al ŝi la faskon da urtikoj, kiun ŝi kolektis;
         sur ĝi ŝi povis kuŝigi sian kapon. La malmolaj brulpikantaj maŝkirasoj,
         kiujn ŝi estis trikinta, devis servi al ŝi anŝtataŭ kusenoj kaj litkovrilo,
         tamen tio estis la plej agrabla, kion oni povis al ŝi donaci. Ŝi denove
         komencis sian laboron kaj fervore preĝis al Dio. Ekstere antaŭ ŝiaj
         fenestroj la strataj buboj kantadis mokokantojn pri ŝi, kaj neniu ŝin
         konsolis per ia kora vorto.
</p>
<p class="p">         Sed jen ĉirkaŭ la vespero tute antaŭ la krado mem ekbruis flugilo de
         cigno; tio estis la plej juna el la fratoj, kiu fine eltrovis la fratinon.
         Laŭte ŝi ekploris pro ĝojo, kvankam ŝi sciis, ke la venonta nokto eble
         estos la lasta, kiun ŝi vivos. Sed nun ŝia laboro estis ja preskaŭ finita
         kaj ŝiaj fratoj estis ĉi tie.
</p>
<p class="p">         La ĉefepiskopo venis, por pasigi kun ŝi la lastan horon, tion li promesis
         al la reĝo; sed ŝi balancis la kapon kaj petis lin per la rigardo kaj la 
         mieno, ke li denove foriru. En tiu nokto ŝi devis ja fini sian laboron, ĉar
         alie ĉio estus vana, vana estus ŝia doloro, ŝiaj larmoj, ŝiaj sendormaj
         noktoj. La ĉefepiskopo forlasis ŝin kun koleraj vortoj, sed la kompatinda
         Elizo konsciis sian senkulpecon kaj laboris plue.
</p>
<p class="p">         La malgrandaj musoj kuradis sur la planko, trenadis la urtikojn ĝis
         ŝiaj piedoj, por ankaŭ iom helpi, kaj la turdo sidiĝis ĉe la krado de la
         fenestro kaj kantis tiel gaje, kiel ŝi povis, por ke ŝi ne perdu la kuraĝon.
</p>
<p class="p">         Komencis krepuski, post unu horo la suno estis leviĝonta; tiam la dek
         unu fratoj staris antaŭ la pordego de la palaco kaj postulis, ke oni konduku
         ilin al la reĝo. Sed oni respondis al ili, ke tio ne povas fariĝi, ĉar
         estas ja nokto, la reĝo dormas kaj oni ne povas permesi al si veki lin.
         Ili petis, ili minacis, la gardistaro venis, eĉ la reĝo mem eliris el sia
         dormoĉambro kaj demandis, kion tio signifas; sed en tiu momento
         radiante leviĝis la suno, kaj oni plu vidis jam neniun fraton, sed super la
         palacon forflugis dek unu sovaĝaj cignoj.
</p>
<p class="p">         El la urba pordego torente moviĝadis la tuta popolo, por vidi, kiel oni
         forbruligos la sorĉistinon. Mizera ĉevalaĉo tiris la ĉaron, sur kiu ŝi sidis.
         Oni vestis ŝin per kitelo el maldelikata saktolo; ŝiaj longaj belegaj haroj
         senorde ondiĝadis ĉirkaŭ la bela kapo, ŝiaj vangoj estis kadavre palaj,
         ŝiaj lipoj malforte moviĝadis, dum ŝiaj fingroj plektadis la verdan linon.
         Eĉ sur sia vojo al la morto ŝi ne interrompis la komencitan laboron, la
         dek maŝkirasoj kuŝis antaŭ ŝiaj piedoj, la dekunuan ŝi trikis; la
         popolamaso mokis ŝin.
</p>
<p class="p">         "Rigardu la sorĉistinon, kiel ŝi murmuras al si mem; preĝolibron ŝi ne
         havas en la mano, ne, kun sia abomeninda sorĉaĵo ŝi tie sidas. Disŝiru
         tion al ŝi en mil pecojn!"
</p>
<p class="p">         Ĉiuj alpuŝiĝis al ŝi kaj volis tion disŝiri. Tiam alflugis dek blankaj
         cignoj, ili sidiĝis ĉirkaŭ ŝi sur la ĉaro kaj batis per siaj grandaj flugiloj.
         Tiam la popolamaso timigite retiriĝis flanken.
</p>
<p class="p">         "Tio estas signo el la ĉielo! Ŝi certe estas senkulpa!" flustris multaj,
         sed eldiri tion laŭte ili ne kuraĝis.
</p>
<p class="p">         Nun la juĝeja servisto prenis ŝin je la mano. Tiam ŝi rapide ĵetis sur la
         cignojn la dek unu maŝkirasojn, kaj subite montriĝis dek unu graciaj
         reĝidoj, sed la plej juna havis cignan flugilon anstataŭ unu el la brakoj,
         ĉar al lia maŝkiraso mankis unu maniko, kiun ŝi ankoraŭ ne finis.
</p>
<p class="p">         "Nun estas al mi permesate paroli!" ŝi ekkriis, "mi estas senkulpa!"
</p>
<p class="p">         Kaj la popolo, kiu vidis, kio okazis, kliniĝis antaŭ ŝi, kiel antaŭ
         sanktulino, sed ŝi mem senvive falis en la brakojn de siaj fratoj, tiel
         efikis sur ŝi la streĉeco, timo kaj doloro.
</p>
<p class="p">         "Jes, senkulpa ŝi estas!" diris la plej aĝa frato kaj rakontis nun ĉion,
         kio okazis; kaj dum li parolis, disvastiĝis bonodoro kiel de milionoj da
         rozoj, ĉar ĉiu lignopeco de la lignaro eligis radikojn kaj branĉojn. Tie
         staris bonodora arbetaĵaro, alta kaj granda, kun ruĝaj rozoj; sed plej
         supre balanciĝadis floro blanka kaj luma, kiu brilis kiel stelo. Ĝin
         derompis la reĝo, metis ĝin sur la bruston de Elizo, kaj tiam ŝi vekiĝis
         kun paco kaj feliĉo en sia koro.
</p>
<p class="p">         Ĉiuj preĝejaj sonoriloj eksonoris per si mem, kaj la birdoj alflugis en
         grandaj amasoj. Oni faris edziĝofestan procesion returne al la palaco,
         tian, kian ankoraŭ neniam vidis iu reĝo.</p>
<hr>
<div class="footer">
<a href="paradizo.html">Ĝardeno de la paradizo&nbsp;&gt;&gt;</a>
</div>
</body>
</html>
