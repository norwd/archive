<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Fidela Johano</title>
</head>
<body background="../bld/papero.jpg">
<div class="header">
<span class="header_left"><a href="cindrulino.html">&lt;&lt; Cindrulino</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Fidela Johano</h3>

<p class="first_p">Estis iam maljuna reĝo, kiu ekmalsanis. Sentante, ke
proksimiĝas jam la morto, li diris:</p>

<p class="p">&quot;Venu al mi fidela Johano.&quot;</p>

<p class="p">Fidela Johano estis lia plej amata servisto kaj estis tiel
nomata, ĉar la tutan vivon li estis fidela al sia sinjoro. Kiam
li venis al la lito, la reĝo diris al li:</p>

<p class="p">&quot;Mia fidela Johano, mi sentas, ke proksime estas mia fino; nur
unu penso maltrankviligas min: la estonteco de mia filo, li estas
ankoraŭ juna kaj ne scias direkti siajn agojn. Se vi al mi ne
promesos instrui al li ĉion, kion li devas scii, kaj esti por li
dua patro, mi ne povos trankvile fermi miajn okulojn.&quot;</p>

<p class="p">Fidela Johano respondis:</p>

<p class="p">&quot;Mi ne forlasos lin kaj fidele lin servos, eĉ se tio kostos
mian vivon.&quot;</p>

<p class="p">La maljuna reĝo diris:</p>

<p class="p">&quot;Nun konsolita mi mortos trankvile. Post mia morto vi montros al
li la tutan kastelon, ĉiujn ĉambrojn, salonojn kaj kelojn
kaj ĉiujn trezorojn, kiuj kuŝas tie: sed vi ne rajtas
montri al li la lastan ĉambron en la longa koridoro, kie estas
la portreto de la princino de Ora Kupolo. Se li vidos la portreton, li
eksentos nevenkeblan amon al ŝi, svenos kaj pro ŝi granda
danĝero minacos lin; gardu lin kontraŭ tio.&quot;</p>

<p class="p">Fidela Johano ankoraŭ unu fojon promesis ĉion plenumi,
la reĝo eksilentis, kuŝigis la kapon sur la kusenon kaj
mortis.</p>

<p class="p">Post la enterigo, fidela Johano rakontis al la juna reĝo,
kion li promesis al lia patro ĉe la lito de la morto, kaj
diris:</p>

<p class="p">&quot;Mi tion plenumos kaj estos fidela al vi, kiel mi estis al li,
eĉ se tio kostus mian vivon.&quot;</p>

<p class="p">Kiam la funebro estis finita, fidela Johano diris al la
 reĝo:</p>

<p class="p">&quot;Venis la tempo, ke vi vidu vian heredaĵon: mi montros al
vi la kastelon de via patro.&quot;</p>

<p class="p">Li kondukis la junan reĝon ĉien, supren kaj malsupren,
kaj montris al li ĉiujn riĉaĵojn kaj la belegajn
ĉambrojn: nur unu ĉambron li ne malfermis, ĉar tie
staris la danĝera pentraĵo. La pentraĵo estis
starigita tiamaniere, ke kiam oni malfermis la pordon, oni rigardis
rekte la portreton; ĝi estis tiel bone pentrita, ke la princino
ŝajnis vivanta kaj spiranta, nenio pli bela kaj ĉarma
ekzistis en la tuta mondo. La juna reĝo rimarkis, ke fidela
Johano ĉiam preterpasas unu pordon, kaj demandis:</p>

<p class="p">&quot;Kial vi ne malfermas tiun pordon?&quot;</p>

<p class="p">&quot;Tie estas io, kio timigus vin.&quot;</p>

<p class="p">Sed la reĝo respondis:</p>

<p class="p">&quot;Mi vidis la tutan kastelon, mi volas ankaŭ vidi, kio
estas tie,&quot; kaj volis superforte malfermi la pordon. Fidela Johano
haltigis lin kaj diris:</p>

<p class="p">&quot;Mi promesis al via patro antaŭ lia morto, ke vi ne vidos,
kio estas en la ĉambro. Tio povus kaŭzi grandan
malfeliĉon por ni ambaŭ.&quot;</p>

<p class="p">&quot;Ah ne,&quot; respondis la reĝo, &quot;plej granda
malfeliĉo estos, se mi ne eniros: mi ne ĝuos trankvilon
tage kaj nokte, se miaj okuloj ne vidos la ĉambron. Mi ne
foriros, ĝis vi malfermos.&quot;</p>

<p class="p">Fidela Johano komprenis, ke ne eble estas rifuzi, kaj vole nevole
devis serĉi la ŝlosilon en la ligaĵo.</p>

<p class="p">Fine li malfermis kaj eniris unua penante kovri la portreton per
sia persono, sed vane: la reĝo ekstaris sur la fingroj kaj
rigardis super liaj ŝultroj. Kiam li ekvidis la portreton de la
ĉarma princino, ornamitan per oro kaj diamantoj, li falis
sveninta sur la plankon. Fidela Johano levis lin, portis en liton kaj
pensis ĉagrenita:</p>

<p class="p">&quot;La malfeliĉo okazis; Dio, kio estos nun!&quot; kaj donis al
li iom da vino por rekonsciigi lin. Liaj unuaj vortoj estis:</p>

<p class="p">&quot;Kies estas la ĉarma portreto?&quot;</p>

<p class="p">&quot;Tio estas la princino de Ora Kupolo,&quot; respondis fidela
Johano.</p>

<p class="p">La reĝo daŭrigis:</p>

<p class="p">&quot;Mia amo al ŝi estas tiel granda, ke, se ĉiuj folioj
de la arboj estus langoj, ili ne povus esprimi ĝin; mian vivon
mi donos por akiri ŝin. Vi estas mia fidela Johano, vi min ne
forlasos.&quot;</p>

<p class="p">La fidela servisto longe meditis, kion fari, ĉar estis tre
malfacile atingi la princinon. Fine li elpensis rimedon kaj diris al
la reĝo:</p>

<p class="p">&quot;Ĉio, kio ĉirkaŭas la princinon, estas el oro:
tabloj, seĝoj, pladoj, pokaloj, kaj mebloj. En via trezorejo
kuŝas kvin bareloj da oro, ordonu al la oraĵistoj de la
regno fari el unu diversajn vazojn kaj meblojn, diversajn birdojn,
sovaĝajn bestojn kaj monstrojn, tio plaĉos al ŝi. Ni
veturos al ŝi kun la donacoj kaj provos la fortunon.&quot;</p>

<p class="p">La reĝo kunvokis ĉiujn oraĵistojn, kaj ili
laboris tage kaj nokte, ĝis fine ĉio estis preta. Kiam oni
ŝarĝis ŝipon, fidela Johano vestis sin kiel
komercisto, kaj la reĝo devis fari la samon por fariĝi
tute nerekonebla. Ili ekveturis kaj veturis tiel longe, ĝis fine
ili atingis la urbon, kie loĝis la princino de Ora Kupolo.</p>

<p class="p">Fidela Johano foriris kaj lasis la reĝon sur la
 ŝipo.</p>

<p class="p">&quot;Eble,&quot; li diris forirante, &quot;mi alkondukos la princinon,
zorgu do pri la ordo, ordonu dismeti la orajn objektojn kaj ornami la
tutan ŝipon.&quot;</p>

<p class="p">Li prenis diversajn orajn juvelojn en tukon, elŝipiĝis
kaj iris rekte al la reĝa palaco. Kiam li venis en la korton,
tie staris ĉe la puto bela knabino kun du oraj siteloj en la
mano kaj ĉerpis akvon. Kiam ŝi estis forportonta la brilan
akvon kaj sin turnis, ŝi ekvidis la fremdan viron kaj demandis,
kiu li estas. Li respondis, ke li estas komercisto, malvolvis la tukon
kaj montris la juvelojn. Ŝi starigis la sitelojn, rigardis
ĉiujn objektojn unu post la alia kaj diris:</p>

<p class="p">&quot;Belaj, belegaj, la princino devas vidi ilin, ŝi tiel amas
la orajn objektojn, ke ŝi aĉetos ĉion
ĉi.&quot;</p>

<p class="p">Ŝi prenis lian manon kaj kondukis lin en la reĝajn
ĉambrojn, ĉar ŝi estis palaca servistino. Kiam la
princino vidis la komercaĵojn, ŝi estis ravita kaj
diris:</p>

<p class="p">&quot;Bele farita, mi aĉetos ĉiujn viajn
 komercaĵojn.&quot;</p>

<p class="p">Fidela Johano diris:</p>

<p class="p">&quot;Mi estas nur servisto de riĉa komercisto: kion mi havas
ĉi tie estas nenio kompare kun tio, kion mia sinjoro havas sur
la ŝipo; tie vi vidos la plej artajn kaj plej valorajn orajn
juvelojn.&quot;</p>

<p class="p">La princino postulis, ke oni alportu ĉion al ŝi, sed li
 diris:</p>

<p class="p">&quot;Tio postulus multe da tagoj kaj tiom da ĉambroj por
dismeti ĉion, ke via tuta domo ne sufiĉus.&quot;</p>

<p class="p">Tiam ŝia scivolo kaj deziro estis tiel ekscititaj, ke
ŝi fine diris:</p>

<p class="p">&quot;Konduku min al la ŝipo, mi volas mem vidi la trezorojn de
via sinjoro.&quot;</p>

<p class="p">Fidela Johano kun ĝojo alkondukis ŝin. Kiam la
reĝo ekvidis la belegan princinon, li trovis ŝin pli bela
ankoraŭ ol la portreto. Lia koro forte batis de ravo. Ŝi
suriris kaj la reĝo montris al ŝi la ŝipon; dume
fidela Johano restis ĉe la piloto kaj ordonis levi la
ankron:</p>

<p class="p">&quot;Streĉu ĉiujn velojn kaj la ŝipo flugu, kiel
 birdo en la aero.&quot;</p>

<p class="p">La reĝo montradis al ŝi la orajn vazojn, la pladojn,
pokalojn, birdojn, sovaĝajn bestojn kaj monstrojn. Pasis multe
da horoj dum ŝi rigardis ĉion kaj ne rimarkis, ke la
ŝipo veturas. Rigardinte ĉiujn juvelojn ŝi dankis la
komerciston kaj volis reveni hejmen, sed veninte sur la ferdekon,
ŝi ekvidis, ke la ŝipo estas malproksime de la bordo sur
plena maro kaj rapidas kun streĉitaj veloj.</p>

<p class="p">&quot;Ah,&quot; ŝi ekkriis timigita, &quot;mi estas trompita,
komercisto forkondukas min! Prefere mi mortus!&quot;</p>

<p class="p">La reĝo prenis ŝian manon kaj diris:</p>

<p class="p">&quot;Mi ne estas komercisto, mi estas reĝo kaj de familio ne
malpli bona, ol la via. Mi kaptis vin per ruzo, ĉar mi freneze
amas vin. Kiam mi unuafoje vidis vian portreton, mi falis
sveninta.&quot;</p>

<p class="p">Aŭdinte tion la princino de Ora Kupolo konsoliĝis,
eksentis amon al la reĝo kaj konsentis fariĝi lia
edzino.</p>

<p class="p">Kiam ili veturis sur la plena maro, fidela Jobano, kiu sidis
ĉe la kilo kaj ludis instrumenton, ekvidis foje super si tri
korvojn, flugantajn en la aero. Li ĉesis ludi kaj
aŭskultis ilian interparoladon, ĉar li bone komprenis
ĝin. Unu diris:</p>

<p class="p">&quot;Li jam forportas en sian hejmon la princinon de Ora
Kupolo.&quot;</p>

<p class="p">&quot;Jes, sed ŝi ne estas ankoraŭ lia,&quot; respondis la
dua.</p>

<p class="p">&quot;Li ja havas ŝin, ŝi sidas ĉe li sur la
ŝipo.&quot;</p> 

<p class="p">La unua rediris:</p>

<p class="p">&quot;Ne grava, ne grava! Kiam ili elŝipiĝos, ĉevalo
flavruĝa kiel vulpo elsaltos al li: li volos sidiĝi sur
ĝin, sed se li tion faros, ĝi ekgalopos kun li en la aeron
kaj neniam plu li vidos la princinon.&quot;</p>

<p class="p">La dua diris:</p>

<p class="p">&quot;Ĉu ekzistas nenia savo?&quot;</p>

<p class="p">&quot;Jes, ekzistas. Iu alia devas rapide salti sur ĝin, eltiri
pistolon kaj pafmortigl la ĉevalon, tiam la reĝo estos
savita. Sed kiu tion scias! Cetere, kiu dirus tion al la reĝo,
fariĝus ŝtono de la fingroj ĝis la genuoj.&quot;</p>

<p class="p">La dua reparolis:</p>

<p class="p">&quot;Mi scias ankoraŭ ion; eĉ se la ĉevalo estos
mortigita, la reĝo ne havos sian fianĉinon. Kiam ili kune
eniros en la palacon, ili vidos tie ĉemizon por la fianĉo,
kvazaŭ teksitan el oro kaj arĝento, sed ĝi estos
nur sulfuro kaj peĉo. Se la reĝo surmetos ĝin,
ĝi bruligos lin ĝis la midolo.&quot;</p>

<p class="p">La tria demandis:</p>

<p class="p">&quot;Ĉu ekzistas nenia savo?&quot;</p>

<p class="p">&quot;Jes,&quot; respondis la dua. &quot;Iu vestita per gantoj devas preni
la ĉemizon kaj ĵeti en fajron: la reĝo estos
savita. Sed ĉu tio helpos! Kiu tion scias kaj diros al la
reĝo, fariĝos ŝtono de la genuoj ĝis la
koro.&quot;</p>

<p class="p">La tria diris:</p>

<p class="p">&quot;Mi scias ankoraŭ ion; eĉ se la ĉemizo estos
bruligita, la juna reĝo ne havos sian fianĉinon: kiam post
la edziĝo la juna reĝino ekdancos, ŝi subite
paliĝos kaj falos kvazaŭ senviva. Se iu ne levos
ŝin, ne elsuĉos el ŝia dekstra brusto tri gutojn da
sango kaj ne elkraĉos ilin senprokraste, la princino vere
mortos. Sed tiu, kiu scios tion kaj diros al la reĝo,
fariĝos ŝtono de la kapo ĝis la piedoj.&quot;</p>

<p class="p">Dirinte tion la korvoj forflugis; fidela Johano komprenis
ĉion kaj de tiu ĉi momento fariĝis malĝoja kaj
eksilentis. Kion fari? Se li silentos, li ne gardos la sinjoron
kontraŭ la malfeliĉo; se li parolos, li mem perdos la
vivon. Fine li diris al si mem:</p>

<p class="p">&quot;Mi savos mian sinjoron, eĉ se mi mem devus perei.&quot;</p>

<p class="p">Kiam ili elŝipiĝis, ĉio okazis, kiel
antaŭdiris la korvoj. Alkuris belega ĉevalo,
flavruĝa kiel vulpo.</p>

<p class="p">&quot;Bone,&quot; diris la reĝo, &quot;ĉi tiu portos min al la
palaco,&quot; kaj volis ekrajdi, sed fidela Johano alkuris rapide,
saltis sur la ĉevalon, eltiris pistolon kaj mortigis la belan
beston. Aliaj servistoj, kiuj enviis Johanon, ekkriis:</p>

<p class="p">&quot;Kia abomena faro! Mortigi la ĉevalon, sur kiu la
reĝo estis rajdonta palacon.&quot;</p>

<p class="p">Sed la reĝo diris:</p>

<p class="p">&quot;Silentu, ne malhelpu lin, li estas mia fidela Johano, li sendube
scias, kial li tion faris.&quot;</p>

<p class="p">Ili iris en la palacon, kaj tie en la salono sur plado kuŝis
ĉemizo por la fianĉo; ŝajnis ke ĝi estas
farita el oro kaj arĝento.</p>

<p class="p">La juna reĝo estis prenonta ĝin en la manon, sed fidela
Johano forpuŝis lin, kaj kaptinte ĝin per la gantoj,
ĵetis en la fajron. La aliaj servistoj komencis murmuri kaj
diris:</p>

<p class="p">&quot;Rigardu, nun li bruligis la edziĝan ĉemizon de la
 reĝo.&quot;</p>

<p class="p">Sed la juna reĝo diris:</p>

<p class="p">&quot;Kiu scias, kial li faris tion; ne malhelpu lin, li estas mia
fidela Johano.&quot;</p>

<p class="p">Oni festis la edziĝon: Oni komencis danci kaj la juna
reĝino ankaŭ partoprenis. Fidela Johano atente rigardis
ŝian vizaĝon; subite ŝi paliĝis kaj falis
teren kvazaŭ senviva. Li rapide saltis al ŝi, levis
ŝin kaj portis en ĉambron, kie li kuŝigis ŝin,
ekgenuis, elsuĉis el ŝia dekstra brusto tri gutojn da
sango kaj elkraĉis ilin. Tuj ŝi ekspiris kaj
rekonsciiĝis; sed la juna reĝo, kiu vidis ĉion kaj
ne komprenis, kial fidela Johano tion faris, ekkoleris kaj
ekkriis:</p>

<p class="p">&quot;Ĵetu lin en la malliberejon.&quot;</p>

<p class="p">En la sekvinta mateno fidela Johano estis kondamnita kaj kondukita
al la pendigilo. Li suriris la podion kaj diris:</p>

<p class="p">&quot;Ĉiu, kiun oni kondamnis al la morto, havas la rajton
paroli antaŭ sia fino, ĉu vi permesas tion al mi?&quot;</p>

<p class="p">&quot;Jes,&quot; respondis la reĝo, &quot;parolu.&quot;</p>

<p class="p">Fidela Johano diris:</p>

<p class="p">&quot;Oni maljuste kondamnis min, mi ĉiam estis fidela al
vi,&quot; kaj li rakontis, kiel li aŭdis la interparoladon de la
korvoj kaj kiel li plenumis ĉion por savi sian sinjoron.</p>

<p class="p">&quot;Ho, mia fidela Johano,&quot; ekkriis la reĝo, &quot;mi pardonas
vin, venu.&quot;</p>

<p class="p">Sed fidela Johano post siaj lastaj vortoj falis senviva: li
fariĝis ŝtono. La gereĝoj tre
ĉagreniĝis, kaj la reĝo diris:</p>

<p class="p">&quot;Ho ve, kiel mi rekompencis lian fidelecon!&quot; kaj ordonis
starigi la ŝtonan statuon en sia dormoĉambro apud la
lito. Ĉiufoje kiam li rigardis ĝin, li ploris kaj
diris:</p>

<p class="p">&quot;Ah, se mi povus revivigi vin, mia fidela Johano.&quot;</p>

<p class="p">Post iom da tempo la reĝino naskis du filojn. La
ĝemeloj sane kreskis kaj ĝojigis la gepatrojn. Foje, kiam
la reĝino estis en la preĝejo, kaj la du knaboj ludis
ĉe la patro, li diris sopire:</p>

<p class="p">&quot;Ah, se mi povus revivigi vin, mia fidela Johano.&quot;</p>

<p class="p">La ŝtono ekparolis:</p>

<p class="p">&quot;Jes, vi povas revivigi min, se vi oferos tion, kio estas plej
kara por vi.&quot;</p>

<p class="p">La reĝo ekkriis:</p>

<p class="p">&quot;Ĉion, kion mi posedas en la mondo, mi donos por
 tio.&quot;</p>

<p class="p">La ŝtono daŭrigis:</p>

<p class="p">&quot;Se vi dehakos per via propra mano la kapojn de viaj infanoj kaj
ŝmiros min per ilia sango, mi reviviĝos.&quot;</p>

<p class="p">La reĝo ektimis aŭdante, ke li mem devas mortigi siajn
plej amatajn infanojn; sed rememorinte la grandan fidelecon de Johano,
kiu mortis por li, li eltiris la glavon kaj per la propra mano dehakis
la kapojn de la infanoj. Kiam li ŝmiris per ilia sango la
ŝtonon, la vivo revenis, kaj fidela Johano freŝa kaj sana
staris antaŭ li. Li diris al la reĝo:</p>

<p class="p">&quot;Via fideleco ne restos sen rekompenco,&quot; li prenis la kapojn
de la infanoj, almetis ilin kaj ŝmiris la vundon per ilia
sango. Tuj la knaboj reviviĝis, komencis salti kej ludi,
kvazaŭ nenio estus okazinta. Ekĝojis la reĝo kaj
kiam li vidis la revenantan reĝinon, li kaŝis fidelan
Johanon kaj ambaŭ knabojn en grandan ŝrankon. Kiam
ŝi eniris, li demandis:</p>

<p class="p">&quot;Ĉu vi preĝis?&quot;</p>

<p class="p">&quot;Jes, jes!&quot; ŝi diris, &quot;sed mi senĉese pensis pri
fidela Johano, tiel malfeliĉa pro ni.&quot;</p>

<p class="p">La reĝo daŭrigis:</p>

<p class="p">&quot;Kara edzino, ni povas revivigi lin, sed ni devas oferi por tio
la vivon de ambaŭ niaj infanoj.&quot;</p>

<p class="p">La reĝino paliĝis de teruro, tamen ŝi diris:</p>

<p class="p">&quot;Ni tion ŝuldas al li pro lia granda fideleco.&quot;</p>

<p class="p">Li ĝojis, ke ili estas unuanimaj, malfermis la ŝrankon
kaj ellasis fidelan Johanon kun la infanoj dirante:</p>

<p class="p">&quot;Benata estu Dio! Johano estas savita, kaj niajn infanojn ni
ankaŭ havas.&quot;</p>

<p class="p">Li rakontis, kiel ĉio okazis, kaj de tiu tempo ili ĉiuj
vivis feliĉaj ĝis la fino.</p>
<hr>
<div class="footer"><a href="kuragxa_tajloro.html">La kuraĝa tajloreto &gt;&gt;</a></div>
</body>
</html>
