<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Maljuna avo kaj nepo</title>
</head>
<body background="../bld/papero.jpg">
<div class="header">
<span class="header_left"><a href="sesope_tra_la_mondo.html">&lt;&lt; Sesope oni trairas la tutan mondon</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Maljuna avo kaj nepo</h3>

<p class="first_p">Estis iam viro maljuna kiel la mondo. Liaj okuloj ne vidis klare,
surdaj estis la oreloj kaj la genuoj tremis. Kiam li sidis ĉe la
tablo li apenaŭ povis teni la kuleron, disverŝis supon
sur la tablotukon kaj eĉ iafoje ĝi refluis el lia
buŝo. Tio estis abomena por lia filo kaj bofilino kaj fine ili
sidigis la maljunulon en angulon post la forno kaj donis al li
manĝaĵon en argila pladeto kaj neniam sufiĉe; li
malĝoje rigardis al la tablo kaj liaj okuloj fariĝis
malsekaj. Foje liaj tremantaj manoj ne povis teni la pladeton,
ĝi falis teren kaj rompiĝis. La juna virino insulte lin
riproĉis, li diris nenion. Oni aĉetis al li lignan
pladeton por kelke da heleroj, kaj de tiu tempo li devis manĝi
el ĝi. Foje kiam ili sidis en la ĉambro, ili vidis, ke la
kvarjara nepeto kunmetas sur la planko lignajn tabuletojn.</p>

<p class="p">&quot;Kion vi faras?,&quot; demandis la patro.</p>

<p class="p">&quot;Mi faras trogeton,&quot; respondis la infano, &quot;el ĝi
manĝos paĉjo kaj panjo, kiam mi estos granda.&quot;</p>

<p class="p">La geedzoj momenton rigardis unu la alian, ekploris kaj tuj ili
alkondukis la avon al la tablo. De tiu tempo ili manĝis kune kun
li kaj ne riproĉis lin, se li iom disverŝis.</p>

<hr>
<div class="footer"><a href="kamarado_gaja.html">Kamarado Gaja &gt;&gt;</a></div>
</body>
</html>
