<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Fabelo pri iu, kiu migris por ekkoni timon</title>
</head>
<body background="../bld/papero.jpg">
<div class="header">
<span class="header_left"><a href="tablo_kovru_vin.html">&lt;&lt; Tablo kovru vin, la orazeno kaj bastono el sako</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Fabelo pri iu, kiu migris por ekkoni timon</h3>

<p class="first_p">Iu patro havis du filojn. La pli aĝa estis saĝa,
prudenta kaj lerta, la pli juna estis malsaĝa, povis nenion
kompreni kaj lerni. La homoj, rigardante lin, diris:</p>

<p class="p">&quot;Li estos ŝarĝo por la patro!&quot;</p>

<p class="p">Kiam oni devis ion fari, ĉiam la pli aĝa devis
ĝin plenumi; sed kiam la patro sendis lin malfrue vespere
aŭ nokte, kaj la vojo estis tra tombejo aŭ alia timiga
loko, li ĉiufoje respondis:</p>

<p class="p">&quot;Oh ne, patro, mi ne iros tien, mi timas.&quot;</p>

<p class="p">Kiam vespere ĉe la fajrujo oni rakontis fabelojn, kiuj
tremigis la aŭskultantojn, ili iun fojon diris:</p>

<p class="p">&quot;Ah, kiel mi timas!&quot; sed la pli juna sidis en angulo,
aŭskultis, kaj ne povis kompreni, kion tio signifas.</p>

<p class="p">&quot;Oni ĉiam diras: mi timas! mi timas! Mi ne timas, kredeble
tio estas artifiko, kiun mi ne konas.&quot;</p>

<p class="p">Foje la patro diris al li:</p>

<p class="p">&quot;Aŭskultu, vi en la angulo, vi fariĝas granda kaj
forta. Vi devas ion ellerni kaj mem trovi por vi la panon. Vi vidas,
kiel via frato penas, sed via laboro ĉiam estas vana.&quot;</p>

<p class="p">&quot;Patro,&quot; respondis la filo, &quot;mi volonte lernus ion; mi volus
lerni, kio estas timo, mi tute ne komprenas tion.&quot;</p>

<p class="p">La pli aĝa ridis kaj pensis:</p>

<p class="p">&quot;Dio mia, kia malsaĝulo estas mia frato, li neniam
taŭgos por io: se ne lernas la infano, ĝi ne estos
kapitano.&quot;</p>

<p class="p">Post iom da tempo orgenisto vizitis la domon. La patro plendis pri
sia ĉagreno kaj rakontis, ke la pli juna filo taŭgas por
nenio, nenion scias kaj lernas nenion:</p>

<p class="p">&quot;Imagu, kiam mi demandis lin, kiun metion li volas lerni, li
respondis, ke li dezirus lerni, kio estas timo.&quot;</p>

<p class="p">&quot;Se nur tion li deziras,&quot; respondis la orgenisto, &quot;li povas
tion lerni ĉe mi; lasu lin en mian domon, mi lin
poluros.&quot;</p>

<p class="p">La patro estis kontenta, ĉar li pensis:</p>

<p class="p">&quot;En ĉiu okazo la knabo iom profitos.&quot;</p>

<p class="p">La orgenisto prenis la knabon en sian domon kaj li devis sonorigi
en la preĝejo. Post kelkaj tagoj la orgenisto vekis la knabon
noktomeze, ordonis al li leviĝi, suriri la preĝejan turon
kaj sonorigi.</p>

<p class="p">&quot;Mi instruos al vi, kio estas timo,&quot; pensis la orgenisto kaj
iris sekrete antaŭe. La knabo suriris la turon,
ĉirkaŭrigardis kaj kiam li volis preni en la manon la
ŝnuron, li ekvidis sur la ŝtuparo, kontraŭ la
fenestro, blankan figuron.</p>

<p class="p">&quot;Kiu estas tie?&quot; li demandis, sed la figuro ne respondis, ne
moviĝis.</p>

<p class="p">&quot;Respondu,&quot; ekkriis la junulo, &quot;aŭ iru for, vi havas
nokte nenion por fari ĉi tie!&quot;</p>

<p class="p">La orgenisto staris senmova, por kredigi al la junulo, ke tio estas
fantomo. La knabo ree kriis:</p>

<p class="p">&quot;Kion vi volas? Parolu, se vi estas honesta homo; se ne, mi
faligos vin de la ŝtuparo.&quot;</p>

<p class="p">La orgenisto pensis:</p>

<p class="p">&quot;Li tion ne faros,&quot; ne respondis kaj staris kvazaŭ
ŝtona. La knabo la trian fojon alparolis lin, sed vane. Tiam li
ekkuris kaj tiel depuŝis de la ŝtuparo la fantomon, ke
ĝi rulfalis dek ŝtupojn kaj restis senmova en angulo. La
knabo sonorigis, revenis en la domon sen diri eĉ unu vorton,
kuŝiĝis kaj ekdormis. La edzino de la orgenisto longe
atendis la edzon, sed li ne revenis. Fine ŝi ektimis, vekis la
knabon kaj demandis:</p>

<p class="p">&quot;Ĉu vi ne scias, kie restis mia edzo? Li suriris
antaŭ vi la turon.&quot;</p>

<p class="p">&quot;Ne,&quot; respondis la knabo. &quot;Iu staris sur la ŝtuparo
kontraŭ la fenestro, kaj ĉar li volis nek respondi, nek
foriri, mi pensis, ke li estas ŝtelisto kaj mi faligis lin de la
ŝtuparo. Iru tien, vi vidos, ĉu tio estis via edzo. Se
jes, granda domaĝo estas.&quot;</p>

<p class="p">La virino kuris tien kaj trovis la edzon en angulo; li kuŝis
kaj ĝemis, ĉar unu lia piedo estis rompita.</p>

<p class="p">Ŝi portis la edzon malsupren kaj kun laŭtaj krioj
rapidis al la patro de la junulo.</p>

<p class="p">&quot;Via filo,&quot; ŝi kriis, &quot;kaŭzis grandan
malfeliĉon! Li ĵetis mian edzon de la ŝtuparo, tiel
ke li rompis unu piedon al la malfeliĉulo. Reprenu la friponon
el nia domo!&quot;</p>

<p class="p">La patro ektimis, kuris al la knabo kaj severe riproĉis
 lin:</p>

<p class="p">&quot;Kiaj sendiaj agoj! La diablo, ŝajnas, inspiris
 vin!&quot;</p>

<p class="p">&quot;Patro,&quot; li respondis, &quot;aŭskultu min, mi estas
senkulpa: li staris en la mallumo, kiel iu, kiu havas malbonajn
intencojn. Mi ne sciis, kiu li estas kaj trifoje mi admonis lin
respondi aŭ foriri.&quot;</p>

<p class="p">&quot;Ah,&quot; diris la patro, &quot;vi alportas nur
malfeliĉojn. For de miaj okuloj, mi ne volas plu vidi
vin.&quot;</p>

<p class="p">&quot;Bone, patro, atendu nur ĝis la tagiĝo; mi foriros
por lerni timon: mi ekhavos arton, kiu nutros min!&quot;</p>

<p class="p">&quot;Lernu, kion vi volas,&quot; diris la patro, &quot;tio estas por mi
indiferenta. Jen estas 50 talaroj, iru en la vastan mondon kaj al
neniu diru, de kie vi venas kaj kiu estas via patro, ĉar mi
hontas pro vi!&quot;</p>

<p class="p">&quot;Bone, patro, kiel vi volas. Se vi postulas nenion plian, mi
povas facile plenumi vian volon.&quot;</p>

<p class="p">Kiam leviĝis la suno, la knabo metis la talarojn en la
poŝon, ekiris sur la grandan vojon kaj senĉese ripetis al
si:</p>

<p class="p">&quot;Ah, se mi timus, se mi timus.&quot;</p>

<p class="p">Homo iris sur la vojo, aŭdis la vortojn, kiujn la knabo
diris al si mem, kaj kiam ili proksimiĝis al pendigilo, li
diris:</p>

<p class="p">&quot;Ĉu vi vidas tie la arbon, kie sep junuloj festis la
edziĝon kun la filino de la ŝnurfaristo kaj nun lernas
flugi: sidiĝu tie kaj atendu la nokton, vi lernos timi.&quot;</p>

<p class="p">&quot;Se oni bezonas nenion plian, la afero estas facile
farebla. Revenu morgaŭ matene: se mi tiel rapide lernos timi,
vi ricevos miajn 50 talarojn.&quot;</p>

<p class="p">La knabo iris al la pendigilo, sidiĝis sub ĝi kaj
atendis ĝis la vespero. Estis malvarme, la knabo ekbruligis
fajron; sed noktomeze ekblovis tiel malvarma vento, ke la knabo ne
povis sin varmigi, malgraŭ la fajro. Kiam li vidis, ke la vento
movas la pendigitojn, kiuj tuŝegas unu alian, li pensis:</p>

<p class="p">&quot;Mi frostas ĉi tie ĉe la fajro, kiel ili devas frosti
kaj tremi tie supre!&quot;</p>

<p class="p">Li estis kompatema: li starigis ŝtupetaron, supreniris,
malligis ĉiujn sep kaj portis ilin malsupren. Poste por
ekflamigi la karbojn li blovis sur la fajron kaj sidigis ilin
ĉirkaŭe. Sed ili sidis senmovaj kaj la fajro ekbruligis
iliajn vestojn.</p>

<p class="p">&quot;Gardu vin,&quot; kriis la knabo, &quot;alie mi ree vin pendigos!&quot;
La mortintoj aŭdis nenion, silentis, kaj iliaj ĉifonoj
brulis. La knabo ekkoleris kaj diris:</p>

<p class="p">&quot;Ĉu vi ne volas vin gardi? Bone, sed mi tute ne intencas
bruli kun vi,&quot; li ree pendigis ilin, sidiĝis ĉe la
fajro kaj ekdormis. En la posta tago venis al li la sama homo por 
ricevi la 50 talarojn kaj diris:</p>

<p class="p">&quot;Nun vi scias, kio estas timo!&quot;</p>

<p class="p">&quot;Ne,&quot; respondis la knabo, &quot;de kie mi povus scii? Ĉi
tiuj supre ne malfermis la buŝon; ili estis tiel malsaĝaj,
ke ili lasis siajn ĉifonojn bruli.&quot;</p>

<p class="p">La homo vidis, ke li ne ricevos la 50 talarojn, foriris kaj
diris:</p>

<p class="p">&quot;Tian mi ne vidis ankoraŭ!&quot;</p>

<p class="p">La knabo iris sian vojon kaj ree ripetis al si:</p>
 
<p class="p">&quot;Ah, se mi timus, se mi timus!&quot;</p>

<p class="p">Veturigisto, kiu iris malantaŭ li, demandis:</p>
 
<p class="p">&quot;Kiu vi estas?&quot;</p>

<p class="p">&quot;Mi ne scias,&quot; respondis la junulo.</p>

<p class="p">La veturigisto daŭrigis:</p> 

<p class="p">&quot;De kie vi venas?&quot;</p> 

<p class="p">&quot;Mi ne scias.&quot;</p>


<p class="p">&quot;Kiu estas via patro?&quot;</p>

<p class="p">&quot;Tion mi ne povas diri.&quot;</p>

<p class="p">&quot;Kion vi murmuras senĉese?&quot;</p>

<p class="p">&quot;Mi volus lerni timi, sed neniu povas instrui min.&quot;</p>

<p class="p">&quot;Ĉesu babili sensencaĵojn,&quot; diris la
veturiĝisto, &quot;iru kun mi, eble mi loĝigos vin.&quot;</p>

<p class="p">La knabo iris kun la veturigisto, kaj vespere ili venis en
gastejon, kie ili estis pasigontaj la nokton. Enirante en la
ĉambron, la knabo ree diris:</p>

<p class="p">&quot;Ah, se mi timus, se mi timus!&quot;</p>

<p class="p">La mastro, aŭdinte tion, ekridis kaj diris:</p>

<p class="p">&quot;Se vi tion serĉas, vi trovos ĉi tie bonan
okazon.&quot;</p>

<p class="p">&quot;Silentu!&quot; diris al li la edzino, &quot;multaj kuraĝuloj
jam perdis tie la vivon. Domaĝe estus, se ĉi tiuj belaj
okuloj ne plu vidus la tagan lumon.&quot;</p>

<p class="p">La knabo diris:</p>

<p class="p">&quot;Kiel ajn malfacila tio estas, mi volas ĝin lerni, mi ja
por tio migras en la mondo.&quot;</p>

<p class="p">Li ne lasis la gastejmastron trankvila, ĝis ĉi tiu
rakontis, ke ne malproksime estas malbenita kastelo, kie li povas
lerni timi, se li nur pasigos tie tri noktojn. La reĝo promesis
al tiu, kiu kuraĝos tion fari, sian filinon kiel edzinon, kaj la
filino estas la plej bela virgulino en la tuta mondo. En la kastelo
estas ankaŭ grandaj trezoroj, gardataj de malbonaj spiritoj;
oni povus akiri ilin kaj fariĝi riĉulo. Multaj
kuraĝuloj jam estis interne, sed ankoraŭ neniu
eliris.</p>

<p class="p">En la posta tago la knabo iris al la reĝo kaj diris:</p>

<p class="p">&quot;Se vi permesos, mi pasigos tri noktojn en la kastelo.&quot;</p>

<p class="p">La reĝo rigardis lin kaj ĉar la knabo plaĉis al
li, li diris:</p>

<p class="p">&quot;Vi povas peti tri aferojn, sed nur senvivajn objektojn, kaj vi
povos kunporti ilin en la kastelon.&quot;</p>

<p class="p">La junulo respondis:</p>

<p class="p">&quot;Mi petas fajron, tornilon kaj lignaĵistan stablon kun
tranĉilo.&quot;</p>

<p class="p">La reĝo ordonis ĉion ĉi porti dum la tago en la
kastelon. Kiam proksimiĝis la nokto, la knabo eniris en la
kastelon, ekbruligis helan fajron en unu ĉambro, metis apude la
stablon kun la tranĉilo, sidiĝis sur la tornilo kaj
diris:</p>

<p class="p">&quot;Ah, se mi timus! Sed ankaŭ ĉi tie mi ne lernos
 timi.&quot;</p>

<p class="p">Antaŭ noktomezo li volis flamigi la fajron: kiam li blovis,
io ekkriis en angulo:</p>

<p class="p">&quot;Miaŭ, miaŭ, kia malvarmo!&quot;</p>

<p class="p">&quot;Malsaĝuloj, kial vi krias? Venu al la fajro kaj varmigu
vin.&quot;</p>

<p class="p">Apenaŭ li tion diris, elsaltis du grandaj katoj,
sidiĝis ĉe ambaŭ liaj flankoj kaj sovaĝe
rigardis lin per siaj fajraj okuloj. Post momento, kiam ili jam
varmigis sin, ili diris:</p>

<p class="p">&quot;Kolego, ĉu vi ne volas ludi kartojn?&quot;</p>

<p class="p">&quot;Kial ne,&quot; respondis li, &quot;sed montru viajn piedojn!&quot;</p>

<p class="p">Ili etendis siajn ungegojn.</p>

<p class="p">&quot;Ah,&quot; li diris, &quot;kiel longaj ungoj! Atendu, mi devas ilin
detranĉi.&quot;</p>

<p class="p">Li kaptis ilin sur la nuko, sidiĝis sur la stablo,
ŝraŭbis iliajn piedojn kaj diris:</p>

<p class="p">&quot;Mi vidis fiajn fingrojn, mi ne plu volas ludi kun vi.&quot;</p>

<p class="p">Li mortigis la katojn kaj ĵetis en akvon. Apenaŭ li
kvietigis la du ludkunulojn kaj sidiĝis ĉe la fajro, el
ĉiuj anguloj venis nigraj katoj kaj hundoj nigraj, ligitaj per
fajraj ĉenoj, pli kaj pli multnombraj, tiel ke li ne povis
forpuŝi ilin. Ili kriis terure, paŝis en la fajron,
disĵetis la karbojn kaj volis estingi ĝin. 
Dum momento li rigardis kviete, sed ili fine tedis lin, li kaptis la
tranĉilon, ekkriis:</p>

<p class="p">&quot;For, kanajloj!&quot; kaj senkompate hakis dekstren kaj
maldekstren.</p>

<p class="p">Parto forkuris, parton li mortigis kaj ĵetis en la
lageton. Kiam li revenis, li flamigis la fajron el la eroj kaj
varmigis sin.</p>

<p class="p">Kiam li sidis tiamaniere, liaj okuloj ne volis plu esti malfermitaj
kaj li deziris dormi. Li ĉirkaŭrigardis kaj vidis en la
angulo grandan liton.</p>

<p class="p">&quot;Ĝustatempe,&quot; li diris kaj kuŝiĝis. Sed
apenaŭ li fermis la okulojn, la lito ekveturis kaj veturis tra
la tuta kastelo.</p>

<p class="p">&quot;Bone, tre bone,&quot; diris la knabo, &quot;kuru rapide!&quot;</p>

<p class="p">La lito ruliĝis kvazaŭ al ĝi estus jungitaj ses
ĉevaloj, trans la sojlojn kaj ŝtuparojn, supren kaj
malsupren. Subite, krak, krak, ĝi renversiĝis kaj
kuŝis sur li kvazaŭ monto. Sed li deĵetis kovrilojn
kaj kusenojn, eliĝis kaj diris:</p>

<p class="p">&quot;Veturu, al kiu tio plaĉas.&quot;</p>

<p class="p">Li kuŝiĝis ĉe la fajro kaj dormis ĝis la
tagiĝo. Matene la reĝo venis kaj vidante lin kuŝanta
sur la planko, pensis, ke la fantomoj mortigis lin kaj ke li estas
senviva.</p>

<p class="p">&quot;Domaĝe, tiel bela viro!&quot; diris la reĝo.</p>

<p class="p">La junulo aŭdis tion, leviĝis kaj diris:</p>

<p class="p">&quot;Ankoraŭ ne!&quot;</p>

<p class="p">La reĝo ekmiris, sed ĝojis kaj demandis, kiel pasis la
nokto.</p>

<p class="p">&quot;Tre bone,&quot; respondis la knabo, &quot;pasis unu, pasos
ankaŭ la ceteraj.&quot;</p>

<p class="p">Kiam li venis en la gastejon, la mastro larĝe malfermis la
okulojn:</p>

<p class="p">&quot;Neniam mi supozis, ke mi ree vidos vin vivanta; ĉu nun vi
lernis timi?&quot;</p>

<p class="p">&quot;Ne, ĉio estas vana. Se iu povus klarigi tion al
 mi!&quot;</p>

<p class="p">En la posta nokto li ree iris en la malnovan kastelon,
sidiĝis ĉe la fajro kaj rekomencis sian kanton:</p>

<p class="p">&quot;Ah, se mi timus, se mi timus!&quot;</p>

<p class="p">Kiam venis noktomezo, eksonis bruo kaj krioj pli kaj pli
laŭtaj. Post momento ĉio eksilentis; fine el la kamentubo
aperis duono de homo kaj falis antaŭ li.</p>

<p class="p">&quot;Tio ne sufiĉas,&quot; li kriis, &quot;kie estas la alia
 duono?&quot;</p>

<p class="p">La bruo rekomenciĝis, io furioze kriegis, kaj la alia duono
falis.</p>

<p class="p">&quot;Atendu!&quot; diris la junulo, &quot;mi ekflamigos por vi la
 fajron.&quot;</p>

<p class="p">Kiam li tion faris, li vidis, ke ambaŭ duonoj kuniĝis
kaj terura homo sidis sur lia loko. La knabo diris:</p>

<p class="p">&quot;Mi ne konsentas, la benko estas mia.&quot;</p>

<p class="p">La homo volis lin forpuŝi, sed la knabo ne cedis,
depuŝis la monstron kaj sidiĝis sur sia loko. Dume falis
pli multe da homoj, unu post alia. Ili alportis naŭ kadavrajn
krurojn kaj du kadavrajn kapojn, starigis la krurojn kaj ekludis
keglojn. Ankaŭ la junulo deziris ludi kaj demandis:</p>

<p class="p">&quot;Aŭskultu, ĉu vi akceptos min?&quot;</p>

<p class="p">&quot;Jes, se vi havas monon.&quot;</p>

<p class="p">&quot;Mi havas sufiĉe da mono, sed viaj kegloj ne estas
sufiĉe rondaj.&quot;</p>

<p class="p">Li prenis la kapojn, metis ilin en la tornilon kaj rondigis.</p>

<p class="p">&quot;Nun ili pli bone ruliĝos,&quot; li diris &quot;al la
 ludo!&quot;</p>

<p class="p">Li ludis kun ili kaj perdis iom da mono, sed kiam la dekdua horo
eksonoris, ĉio malaperis antaŭ liaj okuloj. Li
kuŝiĝis kaj trankvile ekdormis.</p>

<p class="p">En la posta tago venis la reĝo kaj demandis:</p>

<p class="p">&quot;Kiel pasis la dua nokto?&quot;</p>

<p class="p">&quot;Mi ludis keglojn,&quot; respondis li, &quot;kaj perdis kelkajn
helerojn.&quot;</p>

<p class="p">&quot;Vi do ne timis?&quot;</p>

<p class="p">&quot;Tute ne, gaje estis! Ah, se mi scius, kio estas timo!&quot;</p>


<p class="p">En la tria nokto li ree sidiĝis sur sia benko kaj
tediĝinta diris:</p>

<p class="p">&quot;Ah, se mi timus!&quot;</p>

<p class="p">En malfrua horo ses grandaj viroj venis kaj alportis
ĉerkon. La knabo diris:</p>

<p class="p">&quot;Certe tio estas mia kuzo, kiu mortis antaŭ kelkaj
tagoj,&quot; faris invitan geston kaj ekkriis:</p>

<p class="p">&quot;Venu, kuzeto, venu!&quot; Ili metis la ĉerkon sur la
plankon; li proksimiĝis kaj demetis la kovrilon: tie kuŝis
mortinto. La knabo tuŝis lian vizaĝon, sed ĝi estis
malvarma kiel glacio.</p>

<p class="p">&quot;Atendu,&quot; li diris, &quot;mi iom varmigos vin.&quot;</p>

<p class="p">Li iris al la fajro, varmigis sian manon kaj metis ĝin sur la
vizaĝon de la mortinto, sed la kadavro restis malvarma. La knabo
prenis ĝin el la ĉerko, sidiĝis ĉe la fajro,
metis la mortinton sur siajn genuojn kaj frotis ĝiajn brakojn
por fluigi la sangon. Kiam tio ne efikis, li pensis: kiam du
kuŝas kune en la lito, ili varmigas sin reciproke. Li do portis
ĝin en la liton, kovris ĝin kaj kuŝiĝis
ĉe ĝia flanko. Post momento la mortinto varmiĝis kaj
komencis moviĝi. La knabo diris:</p>

<p class="p">&quot;Vi vidas, kuzo, se mi ne estus vin varmiginta ...&quot;</p>

<p class="p">Sed la mortinto ekkriis:</p>

<p class="p">&quot;Nun mi sufokos vin!&quot;</p>

<p class="p">&quot;Kio?&quot; ekkriis la knabo. &quot;Ĉu tio estas via danko? Vi
tuj reiros en la ĉerkon!&quot;</p>

<p class="p">Li levis la mortinton, ĵetis en la ĉerkon kaj fermis la
kovrilon. La ses viroj ree aperis kaj forportis la ĉerkon.</p>

<p class="p">&quot;Mi ne povas timi, neniam mi lernos ĉi tie timon.&quot;</p>

<p class="p">Homo enpaŝis, pli alta ol ĉiuj aliaj, terura; li estis maljuna
kaj havis longan blankan barbon.</p>

<p class="p">&quot;Malnoblulo,&quot; kriis li, &quot;mi instruos al vi timon: vi
 mortos.&quot;</p>

<p class="p">&quot;Ne rapidu,&quot; respondis la junulo, &quot;se mi devas morti, ni
antaŭe priparolu la aferon.&quot;</p>

<p class="p">&quot;Vi tuj ekkonos la pezon de mia mano,&quot; diris la
monstro.</p>

<p class="p">&quot;Atendu iom, ne fanfaronu; mi estas same forta kiel vi,
eble pli forta.&quot;</p>

<p class="p">&quot;Tion mi vidos,&quot; diris la maljunulo. &quot;Se vi estas pli forta,
mi lasos vin foriri. Venu kaj ni provu.&quot;</p>

<p class="p">Tra mallumaj koridoroj li kondukis lin en forĝejon, prenis
hakilon kaj per unu bato penetrigis la amboson en la teron.</p>

<p class="p">&quot;Mi faros la samon pli bone,&quot; diris la knabo kaj iris al la
alia amboso; la maljunulo proksimiĝis por rigardi, kaj lia
blanka barbo pendis super ĝi. La knabo prenis la hakilon,
dishakis la amboson kaj per la sama bato pinĉigis en
ĝi la barbon de la monstro.</p>

<p class="p">&quot;Nun mi tenas vin, nun estas via vico morti.&quot;</p>

<p class="p">Li levis feran bastonon kaj komencis bati la maljunulon, ĝis
ĉi tiu ekĝemis kaj petis kompaton, promesante al la junulo
grandajn riĉaĵojn. La knabo eltiris la hakilon kaj
liberigis lin. La maljunulo rekondukis lin en la kastelon kaj montris
al li en la kelo tri kestojn plenajn de oro:</p>

<p class="p">&quot;Unu parto estas por la malriĉuloj, la dua por la
reĝo, la tria por vi.&quot;</p>

<p class="p">Dume la dekdua horo eksonoris kaj la spirito malaperis. La knabo
restis en la mallumo.</p>

<p class="p">&quot;Mi trovos la vojon,&quot; li diris, palpis ĉirkaŭe,
retrovis la ĉambron kaj ekdormis tie ĉe sia fajro.</p>

<p class="p">En la posta mateno la reĝo venis kaj diris:</p>

<p class="p">&quot;Nun vi lernis, kio estas timo?&quot;</p>
 
<p class="p">&quot;Ne,&quot; respondis la knabo. &quot;Kiamaniere? Ĉi tie estis
mia mortinta kuzo kaj venis barbulo, kiu montris al mi multe da mono
en la kelo, sed neniu instruis al mi timi.&quot;</p>

<p class="p">La reĝo diris:</p>

<p class="p">&quot;Vi liberigis la kastelon, vi edziĝos kun mia
 filino.&quot;</p>

<p class="p">&quot;Tre bone,&quot; respondis la knabo, &quot;tamen mi ne scias
ankoraŭ, kio estas timo.&quot;</p>

<p class="p">Oni alportis la monon kaj festis la edziĝon, sed la juna
reĝo, kvankam li amis la edzinon kaj estis feliĉa,
ĉiam ripetis:</p>

<p class="p">&quot;Ah, se mi timus, se mi timus.&quot;</p>

<p class="p">Tio fine ektedis ŝin. Ŝia servistino diris:</p>

<p class="p">&quot;Mi konas rimedon, lin instrui timon.&quot;</p>

<p class="p">Ŝi iris al la rivereto, kiu fluis tra la ĝardeno, kaj
ordonis kapti sitelon da gugonoj
<blockquote class="note">Fiŝo: an. <em>gudgeon</em>, 
fr. <em>goujon</em>, 
germ. <em>Gründling</em>, 
it. <em>ghizzo</em>,
pol. <em>kielb</em>, 
rus. <em>piskarj</em>.</blockquote>.</p>

<p class="p">Nokte, kiam la juna reĝo dormis, la edzino detiris de li la
kovrilon kaj elverŝis sur lin el la sitelo la akvon kun la
gugonoj; la fiŝetoj eksaltis ĉirkaŭ li. Li
vekiĝis kaj ekkriis:</p>

<p class="p">&quot;Ah, kiel mi timas, kiel mi timas, kara edzino! Jes, nun mi
scias, kio estas timo.&quot;</p>
<hr>
<div class="footer"><a href="du_fratoj.html">Du fratoj &gt;&gt;</a></div>
</body>
</html>
