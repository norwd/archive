<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Du fratoj</title>
</head>
<body background="../bld/papero.jpg">
<div class="header">
<span class="header_left"><a href="ekkoni_timon.html">&lt;&lt; Fabelo pri iu, kiu migris por ekkoni timon</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Du fratoj</h3>

<p class="first_p">Estis iam du fratoj, unu riĉa, la alia malriĉa. La
riĉa estis oraĵisto kaj malbona homo; la malriĉa
faris balailojn, li estis bona kaj honesta. La malriĉa havis du
knabojn ĝemelojn, ili tiel similis unu la alian, kiel du akvaj
gutoj. La knaboj ofte iris en la domon de la riĉa kaj iafoje
ricevis restaĵojn por manĝi.</p>

<p class="p">Foje la malriĉa iris en la arbaron por kolekti
branĉetaĵon kaj ekvidis birdon, tute oran kaj tiel belan,
kian li vidis neniam. Li levis ŝtonon, ĵetis ĝin al
la birdo kaj trafis feliĉe; sed nur ora plumo falis, kaj la
birdo forflugis. Li levis la plumon kaj alportis ĝin al la
frato. La oraĵisto esploris ĝin kaj diris:</p>

<p class="p">&quot;Ĝi estas pura oro,&quot; kaj donis al la frato multe da mono
por ĝi. En la sekvinta tago la malriĉa suriris betulon por
dehaki kelke da branĉoj: la sama birdo elflugis, kaj la
malriĉa trovis neston kaj en ĝi oran ovon. Li prenis la
ovon kaj alportis ĝin al la frato, kiu ree diris:</p>

<p class="p">&quot;Ĝi estas pura oro!&quot; kaj donis por ĝi tiom da
mono, kiom ĝi valoris. Fine la oraĵisto diris:</p>

<p class="p">&quot;Mi tre dezirus havi la birdon mem.&quot;</p>

<p class="p">La malriĉulo iris trian fojon en la arbaron kaj ree ekvidis
la birdon sur arbo: li prenis ŝtonon kaj trafis la birdon, kiu
falis teren. La malriĉa alportis ĝin al la frato kaj
ricevis por ĝi grandan amason da oro.</p>

<p class="p">&quot;Nun mi povos vivi senzorge,&quot; li pensis kaj kontenta 
revenis hejmen.</p>

<p class="p">La oraĵisto estis saĝa kaj ruza kaj sciis bone, kia
birdo ĝi estas. Li vokis sian edzinon kaj diris:</p>

<p class="p">&quot;Rostu al mi la oran birdon kaj gardu ĝin bone, ke nenio
perdiĝu el ĝi; mi deziras tute sola manĝi
ĝin.&quot;</p>

<p class="p">Ĝi ne estis ordinara birdo, ĝi havis miraklan econ: kiu
manĝos ĝian koron kaj hepaton, trovos ĉiutage sub
sia kuseno oran moneron.</p>

<p class="p">La virino preparis la birdon, metis ĝin sur turnrostilon kaj
komencis ĝin rosti. Post momento ŝi devis pro alia laboro
eliri el la kuirejo; dume la infanoj de la malriĉa enkuris,
proksimiĝis al la fajro kaj kelke da fojoj turnis la
rostilon. Du pecetoj elfalis el la birdo sur la paton.</p>

<p class="p">&quot;Ni manĝu ilin,&quot; diris unu knabo, &quot;mi estas tiel
malsata, neniu rimarkos.&quot;</p>

<p class="p">Kiam ili ambaŭ manĝis la pecetojn, eniris la virino
kaj vidante, ke ili ion manĝas, demandis:</p>

<p class="p">&quot;Kion vi manĝas?&quot;</p>

<p class="p">&quot;Du pecetojn, kiuj elfalis el la birdo.&quot;</p>

<p class="p">&quot;Tio estis la koro kaj la hepato,&quot; diris la ektiminta virino;
por ke la edzo nenion suspektu kaj ne koleru, ŝi rapide
buĉis kokidon, elprenis ĝian koron kaj hepaton kaj metis
ilin ĉe la ora birdo. Kiam ĝi jam estis rostita, ŝi
portis ĝin al la edzo, kiu manĝis la tutan birdon, lasinte
nenion.</p>

<p class="p">En la sekvinta mateno li metis la manon sub la kusenon, esperante
trovi sub ĝi oron, sed li ne trovis tie alion, ol
ĉiutage.</p>

<p class="p">La infanoj tute ne sciis, kian feliĉon ili akiris. Matene
kiam ili leviĝis, io falis teren kaj eksonoris: ili
kliniĝis kaj levis du orajn monerojn. La knaboj alportis ilin al
la patro, kiu ekmiris kaj diris:</p>

<p class="p">&quot;Kiel tio okazis?&quot;</p>

<p class="p">Sed kiam en la sekvinta tago ili ree trovis du orajn monerojn kaj
same ĉiutage, la patro iris al la frato kaj rakontis al li la
strangan okazon. La oraĵisto tuj komprenis, ke la infanoj
manĝis la koron kaj hepaton de la ora birdo kaj por venĝo
diris al la frato:</p>

<p class="p">&quot;Viaj infanoj komunikiĝas kun la diablo, ne tuŝu la
oron kaj ne lasu ilin en via domo, ĉar li estras ilin kaj povas
pereigi ankaŭ vin.&quot;</p>

<p class="p">La patro timis la diablon, kaj kvankam tio estis malfacila por lia
koro, li kondukis la knabojn en la arbaron kaj forlasis ilin.</p>

<p class="p">La infanoj kuris longe en la arbaro serĉante la vojon hejmen,
sed ili ne trovis ĝin kaj iris pli kaj pli malproksime en la
arbaron. Fine ili renkontis ĉasiston, kiu demandis:</p>

<p class="p">&quot;Kies infanoj vi estas?&quot;</p>

<p class="p">&quot;Ni estas knaboj de ligisto de la balailoj,&quot; respondis ili kaj
rakontis, ke la patro ne volis plu havi ilin en la domo, ĉar ili
trovis ĉiutage oran moneron sub sia kuseno.</p>

<p class="p">&quot;Tio ne estas io malbona,&quot; diris la ĉasisto, &quot;se vi
nur restos honestaj kaj ne fariĝos maldiligentaj.&quot;</p>

<p class="p">La knaboj plaĉis al la bona homo kaj ĉar li ne havis
proprajn infanojn, li prenis ilin en sian domon kaj diris:</p>

<p class="p">&quot;Mi estos via patro kaj edukos vin.&quot; Li instruis al ili la
ĉasadon kaj kolektis por ili la oron, kiun ili ĉiumatene
trovis sub la kuseno.</p>

<p class="p">Kiam la fratoj fariĝis plenaĝaj, la zorganto kondukis
ilin en la arbaron kaj diris:</p>

<p class="p">&quot;Hodiaŭ vi pafos vian provpafon, por ke mi povu proklami
vin ĉasistoj.&quot;</p>

<p class="p">Ili iris kun li sur postenon kaj longe atendis, sed
ĉasaĵo ne venis. Fine la zorganto rigardis supren kaj
ekvidis ĉenon de blankaj anseroj, kiuj flugis triangule. Li
diris al unu knabo:</p>

<p class="p">&quot;Mortpafu po unu ansero de ĉiu flanko.&quot;</p>

<p class="p">La knabo sukcese plenumis la provpafon. Post momento alflugis alia
ĉeno, kiu havis la formon de la cifero du. La zorganto postulis,
ke la alia knabo ankaŭ mortpafu po unu ansero de ĉiu
flanko, kaj la junulo ankaŭ sukcese plenumis la provpafon. Tiam
la zorganto diris:</p>

<p class="p">&quot;Mi proklamas vin ĉasistoj.&quot;</p>

<p class="p">Poste la fratoj iris en la arbaron, interkonsiliĝis kaj ion
decidis. Kiam vespere ili sidiĝis por manĝi, ili diris al
sia zorganto:</p>

<p class="p">&quot;Ni ne tuŝos la manĝaĵojn, antaŭ ol vi
plenumos nian peton.&quot;</p>

<p class="p">Li diris:</p>

<p class="p">&quot;Kion vi petas?&quot;</p>

<p class="p">Ili respondis:</p>

<p class="p">&quot;Ni ellernis la ĉasadon, nun ni devas provi nian scion,
permesu al ni foriri en migradon.&quot;</p>

<p class="p">La maljunulo rediris ĝoje:</p>

<p class="p">&quot;Vi parolas, kiel bravaj ĉasistoj. Tio, kion vi petas,
estis ankaŭ mia deziro. Iru en la vastan mondon, vi sendube
trovos sukceson.&quot;</p>

<p class="p">Ili kune manĝis kaj trinkis ĝoje. Kiam venis la
destinita tago, la zorganto donacis al ĉiu bonan pafilon kaj
hundon kaj permesis preni tiom el la kolektita oro, kiom ili
volis. Poste li akompanis ilin iom da tempo kaj ĉe la
adiaŭo donis al ili brilan tranĉilon kaj diris:</p>

<p class="p">&quot;Kiam vi estos disiĝontaj, penetrigu la tranĉilon en
arbon ĉe la vojkruco. Tiu, kiu revenos unua, ekscios per
ĝi la sorton de la forestanta frato: se li mortos, la
tranĉilo rustos de la flanko, kien li foriris: se li estos
vivanta, la tranĉilo restos brila.&quot;</p>

<p class="p">La fratoj iris ĉiam antaŭen kaj venis en arbaron tiel
grandan, ke ne eble estis trairi ĝin dum unu tago. Ili restis
tie dum la nokto kaj manĝis, kion ili havis en la
ĉasaĵujo; ili iris ankoraŭ la tutan duan tagon kaj
ne eliris. Ĉar ili havis nenion por manĝi, unu diris:</p>

<p class="p">&quot;Ni devas ion mortpafi, alie ni suferos malsaton.&quot;</p>

<p class="p">Li ŝargis la pafilon kaj ĉirkaŭrigardis: maljuna
leporo kuras. Li ekcelis, sed la leporo petis kompaton, kriante:</p>

<center class="lg">
<span class="l">&quot;Paron da idoj miaj vi ricevos,</span><br>
<span class="l">Se vi pafilon mortigan mallevos.&quot;</span><br>
</center>

<p class="p">Dirinte ĉi tion, li saltis en arbetaĵon kaj alportis du
idojn; sed la bestetoj ludis tiel gaje kaj estis tiel ĝentilaj,
ke la ĉasistoj ne volis mortigi ilin. Ili kunprenis la
leporidojn kaj la bestetoj sekvis ĉiun ilian paŝon. Post
iom da tempo vulpo preterkuris; ili ekcelis por mortigi ĝin, sed
ĝi petis kompaton, kriante:</p>

<center class="lg">
<span class="l">&quot;Paron da idoj miaj vi ricevos,</span><br>
<span class="l">Se vi pafilon mortigan mallevos.&quot;</span><br>
</center>

<p class="p">Ĝi alportis du idojn, sed la ĉasistoj ne volis mortigi
ilin kaj aligis ilin al la leporidoj. Ĉiuj kvar nun sekvis la
fratojn. Post iom da tempo lupo eliris el la densejo. La ĉasistoj 
ekcelis, sed la besto petis kompaton, kriante:</p>


<center class="lg">
<span class="l">&quot;Paron da idoj miaj vi ricevos,</span><br>
<span class="l">Se vi pafilon mortigan mallevos.&quot;</span><br>
</center>

<p class="p">Ankaŭ la du lupidojn la ĉasistoj aligis al la aliaj
bestetoj kaj ĉiuj sekvis la fratojn. Poste ili renkontis urson,
kiu deziris ĝui ankoraŭ la vivon kaj petis kompaton,
kriante:</p>

<center class="lg">
<span class="l">&quot;Paron da idoj miaj vi ricevos,</span><br>
<span class="l">Se vi pafilon mortigan mallevos.&quot;</span><br>
</center>

<p class="p">La ursidojn oni aligis al la aliaj, kune estis jam ok. Fine kiu
venis? Leono venis kaj ekskuis la kolhararon.</p>

<p class="p">Sed tio ne timigis la ĉasistojn kaj ili ekcelis; tiam
ankaŭ la leono petis kompaton, kriante:</p>

<center class="lg">
<span class="l">&quot;Paron da idoj miaj vi ricevos,</span><br>
<span class="l">Se vi pafilon mortigan mallevos.&quot;</span><br>
</center>

<p class="p">Li alportis du idojn, kaj nun la ĉasistoj havis du leonojn,
du ursojn, du lupojn, du vulpojn kaj du leporojn, kiuj sekvis ilin kaj
servis. Bedaŭrinde ilia malsato daŭris, ili do diris al
la vulpoj:</p>

<p class="p">&quot;Aŭskultu, vi lertuloj, liveru al ni ion por manĝi,
vi estas ruzaj kaj artifikemaj.&quot;</p>

<p class="p">La vulpoj respondis:</p>

<p class="p">&quot;Ne malproksime de ĉi tie estas kamparo, kie ni prenis pli
ol unu kokinon; ni montros al vi la vojon.&quot;</p>

<p class="p">Ili iris en la kamparon, aĉetis ion por si kaj por la bestoj
kaj daŭrigis la vojiron. La vulpoj konis ĉiujn kokejojn
en la ĉirkaŭaĵo kaj ĉie montris al la
ĉasistoj la vojon.</p>

<p class="p">Ili migris iom da tempo kune, sed ne trovis oficon, 
kie ili povus resti kune, ili do diris:</p>

<p class="p">&quot;Vole nevole ni devas disiĝi.&quot;</p>

<p class="p">Ili dividis la bestojn tiel, ke ĉiu havis leonon, urson,
lupon, vulpon kaj leporon. Poste ili adiaŭis unu la alian,
promesis al si fratan amon ĝis la morto kaj penetrigis en arbon
la tranĉilon, ricevitan de la zorganto. Unu frato ekiris
orienton, la alia okcidenton.</p>

<p class="p">La pli juna venis kun la bestoj en urbon, kiu tuta estis kovrita
per krepo. La knabo eniris en gastejon kaj demandis la mastron,
ĉu li povas akcepti la bestojn por la nokto. La mastro donis al
ili stalon, kie estis truo en la muro: la leporo elrampis tra ĝi
kaj alportis al si brasikan kapon, la vulpo alportis al si kokinon,
kaj manĝinte ĝin, ankaŭ kokon; sed la lupo, la urso
kaj la leono estis tro grandaj kaj ne povis eliri, la mastro kondukis
ilin al bovino, kiu kuŝis en herbo, kaj la bestoj
satmanĝis.</p>

<p class="p">La ĉasisto, zorginte por siaj bestoj, demandis la mastron,
kial ĉie krepo pendas en la urbo. La mastro diris:</p>

<p class="p">&quot;Ĉar morgaŭ mortos la sola filino de nia
reĝo.&quot;</p>

<p class="p">&quot;Ĉu ŝi estas morte malsana?&quot;</p>

<p class="p">&quot;Oh ne, ŝi estas freŝa kaj sana, tamen ŝi devas
morti.&quot;</p>

<p class="p">&quot;Kial?&quot; demandis la ĉasisto.</p>

<p class="p">&quot;Post la urbo estas granda monto, sur kiu drako loĝas:
ĉiujare oni devas oferi al ĝi virgulinon, alie ĝi
dezertigus la tutan landon. Oni donis al ĝi jam ĉiujn
virgulinojn, restis sole la reĝa filino; nenio savos ŝin,
oni devas doni ŝin morgaŭ al la drako.&quot;</p>

<p class="p">La ĉasisto demandis:</p>

<p class="p">&quot;Kial oni ne mortigas la drakon?&quot;</p>

<p class="p">&quot;Ah,&quot; respondis la mastro, &quot;multaj jam provis, sed
ĉiuj perdis la vivon. La reĝo promesis al tiu, kiu
mortigos la drakon, sian filinon kiel edzinon kaj la regnon post sia
morto.&quot;</p>

<p class="p">La ĉasisto nenion respondis, sed en la sekvinta mateno li
prenis la bestojn kaj suriris kun ili la monton de la drako. Supre
estis malgranda preĝejo kaj sur la altaro staris tri plenaj
pokaloj kun la surskribo:</p>

<p class="p">&quot;Kiu eltrinkos la pokalojn, fariĝos la plej forta homo en
la tuta mondo kaj povos uzi la glavon, kiu estas enterigita
antaŭ la sojlo.&quot;</p>

<p class="p">La ĉasisto ne trinkis, eliris, trovis la glavon sed ne povis
ekmovi ĝin. Li do reiris, eltrinkis la pokalojn kaj
fariĝis tiel forta, ke li facile levis la glavon kaj povis
svingi ĝin.</p>

<p class="p">Venis la horo, en kiu oni devis konduki la virgulinon al la
drako. La reĝo, la marŝalo kaj la korteganoj akompanis
ŝin.</p>

<p class="p">La princino ekvidis de malproksime la ĉasiston sur la supro
de la monto kaj opiniis, ke tio estas la drako, kiu atendas
ŝin. Ŝi ne volis iri, sed fine ŝi devis cedi,
ĉar alie la tuta urbo pereus. La reĝo kaj la korteganoj
reiris hejmen plenaj de malĝojo, kaj la marŝalo devis
resti kaj observi ĉion de malproksime.</p>

<p class="p">Kiam la princino venis sur la supron, tie staris ne la drako, sed
la juna ĉasisto. Li konsolis ŝin kaj diris, ke li
ŝin savos. Li kondukis ŝin en la preĝejon kaj
ŝlosis tie. Post momento alflugis la sepkapa drako kun granda
bruo. Ekvidinte la ĉasiston li ekmiris kaj diris:</p>

<p class="p">&quot;Kion vi faras ĉi tie sur la monto?&quot;</p>

<p class="p">La ĉasisto respondis:</p>

<p class="p">&quot;Mi volas batali kontraŭ vi.&quot;</p>

<p class="p">La drako diris:</p>

<p class="p">&quot;Multaj kavaliroj jam perdis ĉi tie la vivon; sama estos
via sorto,&quot; kaj elspiris fajron el sep buŝegoj por ekbruligi
la sekan herbon kaj sufoki la ĉasiston en la fumo kaj varmego,
sed la fidelaj bestoj alkuris kaj piedpremis la fajron. La drako
saltis al la ĉasisto, sed ĉi tiu eksvingis la glavon tiel,
ke ĝi fajfis en la aero, kaj dehakis tri kapojn de la
monstro. Ekfuriozis la monstro, leviĝis en la aeron, sputis
flamojn sur la ĉasiston kaj volis ree ataki lin, sed la junulo
levis la glavon kaj dehakis aliajn tri kapojn. La monstro senforta
falis teren, ĝi volis sin ĵeti sur la ĉasiston, sed
per la lastaj fortoj la knabo dehakis al ĝi la voston: Li ne
povis plu batali kaj alvokis siajn bestojn, kiuj disŝiris la
monstron en pecojn.</p>

<p class="p">Kiam la batalo estis finita, la ĉasisto malfermis la
preĝejon kaj trovis la princinon kuŝanta sur la planko,
ĉar de timo ŝi perdis la konscion dum la batalo. Li portis
ŝin eksteren kaj kiam ŝi rekonsciiĝis, li montris al
ŝi la disŝiritan drakon kaj diris, ke ŝi estas
libera. Ŝi ekĝojis kaj diris:</p>

<p class="p">&quot;Nun vi estos mia edzo plej amata, ĉar la patro promesis
min al tiu, kiu mortigos la drakon.&quot;</p>

<p class="p">Ŝi demetis sian koralan ĉirkaŭkolon kaj dividis
ĝin al la bestoj por ilin rekompenci, kaj la leono ricevis la
bukon. La naztukon kun sia nomo ŝi donacis al la
ĉasisto. La junulo iris al la drako, eltranĉis la sep
langojn, volvis ilin en la tukon kaj bone kaŝis.</p>

<p class="p">La fajro kaj la batalo tre lacigis la ĉasiston, li do diris
al la virgulino:</p>

<p class="p">&quot;Ni estas ambaŭ lacaj, ni dormu iom.&quot;</p>

<p class="p">Ŝi konsentis kaj ili kuŝiĝis, kaj la
 ĉasisto diris al la leono:</p>

<p class="p">&quot;Gardu nin dum la dormo.&quot;</p>

<p class="p">Ili ambaŭ ekdormis, kaj la leono kuŝiĝis apud
ili por gardi, sed ankaŭ ĝi estis laca de la batalo,
ĝi do alvokis la urson kaj diris:</p>

<p class="p">&quot;Kuŝiĝu apud mi, mi devas iom dormi; se io venos,
veku min.&quot;</p>

<p class="p">La urso kuŝiĝis apud ĝi, sed ankaŭ
ĝi estis laca, li do alvokis la lupon kaj diris:</p>

<p class="p">&quot;Kuŝiĝu apud mi, mi devas iom dormi, kaj se io venos,
veku min.&quot;</p>

<p class="p">La lupo kuŝiĝis apud ĝi, sed ĝi
ankaŭ estis laca, ĝi alvokis la vulpon kaj diris:</p>

<p class="p">&quot;Kuŝiĝu apud mi, mi devas iom dormi, kaj se io venos,
veku min.&quot;</p>

<p class="p">La vulpo kuŝiĝis apud ĝi, sed ankaŭ
ĝi estis laca, ĝi do alvokis la leporon kaj diris:</p>

<p class="p">&quot;Kuŝiĝu apud mi, mi devas iom dormi, kaj se io venos,
veku min.&quot;</p>

<p class="p">La leporo sidiĝis apud ĝi, sed la malfeliĉa
leporo ankaŭ estis laca, havis neniun anstataŭanton kaj
ankaŭ ekdormis. Nun dormis la princino, la ĉasisto, la
leono, la urso, la lupo, la vulpo kaj la leporo; ĉiuj dormis
profundan dormon.</p>

<p class="p">La marŝalo, kiu devis de malproksime ĉion observi kaj
atendis ĝis la drako forflugos kun la princino, vidis, ke sur la
monto ĉio estis kvieta, ekkuraĝis kaj suriris la
supron.</p>

<p class="p">Tie kuŝis la disŝirita, dispecigita drako kaj ne
malproksime de ĝi la reĝa filino kaj ĉasisto kun
siaj bestoj; ĉiuj profunde dormis. La marŝalo estis
malbona kaj sendia homo, li prenis sian glavon, dehakis al la
ĉasisto la kapon kaj portis malsupren la princinon sur siaj
brakoj.</p>

<p class="p">Ŝi vekiĝis kaj forte ektimis, la marŝalo
diris:</p>

<p class="p">&quot;Vi estas en miaj manoj, vi devas diri, ke mi mortigis la
drakon.&quot;</p>

<p class="p">&quot;Mi ne povas tion diri, ĉar tion faris la ĉasisto kun
siaj bestoj.&quot;</p>

<p class="p">La marŝalo eltiris la glavon, minacis mortigi ŝin, se
ŝi ne obeos kaj tiamaniere devigis ŝin promesi. Poste li
alkondukis ŝin al la reĝo. Senlima estis la ĝojo de
la patro, kiam li vidis, ke la monstro ne disŝiris ŝin kaj
ke ŝi estas vivanta kaj sana. La marŝalo diris:</p>

<p class="p">&quot;Mi mortigis la drakon, liberigis la princinon kaj la tutan
regnon kaj tial mi postulas ŝin kiel edzinon laŭ via
promeso.&quot;</p>

<p class="p">La reĝo demandis:</p>

<p class="p">&quot;Ĉu li diras veron?&quot;</p>

<p class="p">&quot;Jes!&quot; ŝi respondis, &quot;certe tio estas vera, sed mi
rezervas al mi, ke la edziĝo okazos ne pli frue, ol post unu
jaro,&quot; ĉar ŝi esperis, ke dum tiu tempo ŝi
aŭdos ion pri sia amata ĉasisto.</p>

<p class="p">Sur la monto de la drako la bestoj kuŝis apud sia senviva
sinjoro kaj dormis; subite granda burdo alflugis kaj sidiĝis sur
la nazo de la leporo. La leporo forpelis ĝin per la piedo kaj
daŭrigis la dormadon. La burdo venis duan fojon, sed la leporo
ree ĝin forpelis kaj dormis. La burdo revenis trian fojon kaj
tiel pikis ĝian nazon, ke ĝi vekiĝis. La leporo tuj
vekis la vulpon, la vulpo la lupon, la lupo la urson, la urso la
leonon. Kiam la leono vekiĝis kaj vidis, ke la princino forestas
kaj la sinjoro estas senviva, ĝi terure ekblekis kaj
ekkriis:</p>

<p class="p">&quot;Kiu tion faris? Urso, kial vi ne vekis min?&quot;</p>

<p class="p">La urso demandis la lupon:</p>

<p class="p">&quot;Kial vi ne vekis min?&quot;</p>

<p class="p">La lupo la vulpon:</p>

<p class="p">&quot;Kial vi ne vekis min?&quot; kaj la vulpo la leporon:</p>

<p class="p">&quot;Kial vi ne vekis min?&quot;</p>

<p class="p">La kompatinda leporo povis respondi nenion kaj ĝi restis la
kulpulo. La bestoj volis ataki ĝin, sed ĝi petis kompaton
dirante:</p>

<p class="p">&quot;Ne pereigu min, mi revivigos nian sinjoron. Mi konas monton, kie
kreskas mirakla radiko: kiu havas ĝin en la buŝo,
resaniĝas de ĉiu vundo kaj malsano. Sed la monto estas
ducent mejlojn de ni.&quot;</p>

<p class="p">La leono diris:</p>

<p class="p">&quot;Kuru kaj en daŭro de dudek kvar horoj revenu kun la
radiko.&quot;</p>

<p class="p">La leporo ekgalopis kaj post dudek kvar horoj ĝi alportis la
radikon. La leono almetis al la ĉasisto la kapon kaj la leporo
enŝovis la radikon en lian buŝon. Tuj ĉio
kuniĝis, la koro komencis bati kaj la vivo revenis. La
ĉasisto vekiĝis kaj tre ektimis, ne vidante la
princinon. Li pensis:</p>

<p class="p">&quot;Ŝi foriris dum mia dormo por liberiĝi de mi.&quot;</p>

<p class="p">La leono rapidante almetis la kapon al la ĉasisto, turninte la
vizaĝon malantaŭen, sed la junulo meditis malĝoje
pri la reĝa filino kaj rimarkis nenion. Nur tagmeze, kiam li
volis ion manĝi, li ekvidis, ke lia kapo estas turnita al la
dorso. Li ne povis tion kompreni kaj demandis la bestojn, kio okazis
al li dum la dormo? La leono rakontis al li, ke ankaŭ ili
ĉiuj ekdormis de laciĝo kaj vekiĝinte trovis lin
senviva kun dehakita kapo; la leporo alportis la sanigan radikon kaj
ĝi mem rapidante malĝuste almetis la kapon. Por forigi
eraron la leono deŝiris la kapon de la ĉasisto, turnis
ĝin ĝuste, kaj la leporo sanigis la vundon per la
radiko.</p>

<p class="p">Sed la ĉasisto estis malĝoja, li iris en la mondon kaj
ordonis al la bestoj danci antaŭ homoj. Okazis, ke ĝuste
post unu jaro li revenis en la urbon, kie li savis la reĝan
filinon. Nun ĉie en la urbo hela skarlato pendis. La
ĉasisto demandis la gastejmastron:</p>

<p class="p">&quot;Kion tio signifas? Antaŭ unu jaro la urbo estis kovrita
per nigra krepo, kaj hodiaŭ ĉie oni vidas
skarlaton?&quot;</p>

<p class="p">La mastro respondis:</p>

<p class="p">&quot;Antaŭ unu jaro oni estis donontaj la princinon al la
drako, sed la marŝalo batalis kontraŭ ĝi kaj
mortigis ĝin; morgaŭ estos lia edziĝo kun la
princino. Jen kial antaŭ unu jaro vi vidis la funebran krepon,
kaj hodiaŭ la skarlaton de ĝojo.&quot;</p>

<p class="p">En la sekvinta tagmezo, en la tago de la edziĝo, la
ĉasisto diris:</p>

<p class="p">&quot;Ĉu vi kredos, mastro, ke hodiaŭ, ĉi tie en
via domo mi manĝos panon de la reĝa tablo?&quot;</p>

<p class="p">&quot;Mi vetus cent orajn monerojn, ke tio ne estas vera,&quot;
 respondis la mastro.</p>

<p class="p">La ĉasisto akceptis la veton kaj kontraŭmetis sakon
kun la sama kvanto da oro. Poste li alvokis la leporon kaj diris:</p>

<p class="p">&quot;Kuru, kara saltulo, kaj alportu al mi panon de la reĝa
tablo.&quot;</p>

<p class="p">La leporo estis la plej malforta kaj ne povis komisii tion al iu
alia, ĝi do devis uzi siajn proprajn piedojn.</p>

<p class="p">&quot;Ah,&quot; pensis ĝi, &quot;se mi sola kuros tra la stratoj, la
hundoj de la buĉistoj certe persekutos min.&quot;</p>

<p class="p">Okazis, kiel ĝi antaŭvidis, la hundoj kuris post
ĝi kaj volis fliki ĝian felon. Sed la leporo galopulo
forkuris kaj sin kaŝis en gardodometon. La soldato ne rimarkis
ĝin; kiam la hundoj alkuris kaj volis eltiri la leporon, la
gardostaranto malafable akceptis ilin kaj batis ilin per la pafilo. La
hundoj forkuris laŭte kriegante.</p>

<p class="p">Kiam la leporo ekvidis, ke la vojo estas libera, ĝi elsaltis,
kuris en la kastelon rekte al la princino, sidiĝis sub ŝia
seĝo kaj ekgratis ŝian piedon.</p>

<p class="p">Ŝi diris: &quot;for, for!&quot;, ĉar ŝi pensis, ke tio
estas ŝia hundo. La leporo ekgratis duan fojon, kaj ŝi ree
diris: &quot;for, for!&quot;, ĉar ŝi pensis, ke tio 
estas ŝia hundo. Sed la leporo persistis kaj gratis trian fojon,
la princino rigardis sub la seĝon kaj rekonis la leporon per
ĝia ĉirkaŭkolo.</p>

<p class="p">Ŝi levis ĝin, portis en sian ĉambron kaj
 demandis:</p>

<p class="p">&quot;Kara leporo, kion vi deziras?&quot;</p>

<p class="p">Ĝi respondis:</p>

<p class="p">&quot;Mia sinjoro, kiu mortigis la drakon, estas ĉi tie kaj
sendis min peti panon de la reĝa tablo.&quot;</p>

<p class="p">La princino ekĝojis, alvokis la bakiston kaj ordonis alporti
panon, kian manĝas la reĝo.</p>

<p class="p">&quot;Sed la bakisto devas porti la panon, por ke mi povu forkuri de
la hundoj.&quot;</p>

<p class="p">La bakisto portis la panon ĝis la pordo de la gastejo; tie la
leporo ekstaris sur la postaj piedoj, prenis la panon per la
antaŭaj kaj alportis ĝin al sia sinjoro. La ĉasisto
diris:</p>

<p class="p">&quot;Vi vidas, sinjoro mastro, la oro estas mia.&quot;</p>

<p class="p">La mastro tre miris, kaj la ĉasisto daŭrigis:</p>

<p class="p">&quot;Jes, sinjoro mastro, mi jam havas la panon, nun mi dezirus
manĝi ankaŭ iom da reĝa rostaĵo.&quot;</p>

<p class="p">La mastro diris:</p>

<p class="p">&quot;Mi volus ĝin vidi,&quot; sed li ne konsentis veti. La
ĉasisto alvokis la vulpon kaj diris:</p>

<p class="p">&quot;Mia vulpeto, kuru kaj alportu al mi reĝan
rostaĵon.&quot;</p>

<p class="p">La flavulo estis pli ruza, ĝi iris, kaŝante sin en
anguloj tiel, ke neniu hundo ĝin vidis, sidiĝis sub la
seĝo de la princino kaj ekgratis ŝian piedon.</p>

<p class="p">Ŝi rigardis malsupren kaj rekonis la vulpon per la
ĉirkaŭkolo, prenis la senditon en sian ĉambron kaj
diris:</p>

<p class="p">&quot;Kara vulpo, kion vi deziras?&quot;</p>

<p class="p">&quot;Mia sinjoro, kiu mortigis la drakon, estas ĉi tie kaj
sendis min peti rostaĵon, kian la reĝo
manĝas.&quot;</p>

<p class="p">La princino alvokis la kuiriston. Li preparis rostaĵon, kian
la reĝo manĝas, kaj portis ĝin post la vulpo
ĝis la pordo de la gastejo. Tie la vulpo prenis de li la pladon,
forpelis per la vosto la muŝojn, kiuj sidiĝis sur la
viando, kaj alportis ĝin al sia sinjoro.</p>

<p class="p">&quot;Rigardu, sinjoro mastro,&quot; diris la ĉasisto, &quot;pano kaj
rostaĵo jen estas, nun mi volas ankaŭ legomojn, kiajn
manĝas la reĝo.&quot;</p>

<p class="p">Li alvokis la lupon kaj diris:</p>

<p class="p">&quot;Kara lupo, iru tien kaj alportu al mi legomojn, kiajn la
reĝo manĝas.&quot;</p>

<p class="p">La lupo iris rekte en la palacon, ĉar li timis neniun, kaj
kiam ĝi venis al la seĝo de la princino, ĝi ektiris
ŝian veston. Ŝi ekrigardis posten kaj rekonis ĝin
per la ĉirkaŭkolo. Ŝi kondukis ĝin en sian
ĉambron kaj demandis:</p>

<p class="p">&quot;Kara lupo, kion vi deziras?&quot;</p>

<p class="p">Ĝi respondis:</p>

<p class="p">&quot;Mia sinjoro, kiu mortigis la drakon, estas ĉi tie kaj
sendis min peti legomojn, kiajn manĝas la reĝo.&quot;</p>

<p class="p">La princino alvokis la kuiriston, li preparis legomojn, kiajn la
reĝo manĝas, kaj portis ilin ĝis la pordo de la
gastejo. Tie la lupo prenis la pladon kaj alportis ĝin al sia
sinjoro.</p>

<p class="p">&quot;Vi vidas, sinjoro mastro,&quot; diris la ĉasisto, &quot;mi
havas panon, rostaĵon kaj legomojn, sed mi volas manĝi
ankaŭ dolĉaĵon, kian la reĝo
manĝas.&quot;</p>

<p class="p">Li alvokis la urson kaj diris:</p>

<p class="p">&quot;Kara urso, vi ja volonte lekas ion dolĉan, iru tien kaj
alportu al mi dolĉaĵon, kian la reĝo
manĝas.&quot;</p>

<p class="p">La urso ektrotis en la kastelon kaj ĉiuj cedis al ĝi
sur la vojo. Kiam ĝi pasis preter la gardistoj, ili baris al
ĝi la vojon per pafiloj. Sed la urso ekstaris sur postaj piedoj,
vangofrapis dekstren kaj maldekstren tiel, ke ĉiuj falis teren
kaj iris rekte al la seĝo de la princino. Ĝi
stariĝis post ŝi kaj ekmurmuris.</p>

<p class="p">Ŝi ekrigardis posten, rekonis la urson, kondukis ĝin en
sian ĉambron kaj demandis:</p>

<p class="p">&quot;Kara urso, kion vi deziras?&quot;</p>

<p class="p">&quot;Mia sinjoro, kiu mortigis la drakon, estas ĉi tie; li
sendis min peti dolĉaĵon, kian manĝas la
reĝo.&quot;</p>

<p class="p">La princino alvokis la sukeraĵiston, kiu devis baki kukojn,
kiajn manĝas la reĝo kaj porti ilin ĝis la pordo de
la gastejo. La urso antaŭe forlekis la pecetojn, kiuj defalis,
poste ĝi stariĝis sur postaj piedoj, prenis la pladon kaj
alportis ĝin al sia sinjoro.</p>

<p class="p">&quot;Vi vidas, sinjoro mastro,&quot; diris la ĉasisto, &quot;nun mi
havas panon, rostaĵon, legomojn kaj dolĉaĵon, sed mi
volas ankaŭ trinki vinon, kian trinkas le reĝo.&quot;</p>

<p class="p">Li alvokis la leonon kaj diris:</p>

<p class="p">&quot;Kara leono, vi ja volonte trinkus, iru kaj alportu al mi vinon,
kian la reĝo trinkas.&quot;</p>

<p class="p">La leono iris en la straton, ĉiuj kuris for; kiam li venis al
la gardistoj, ili volis bari al li la vojon. La leono nur unu fojon
ekblekis, kaj ĉiuj forsaltis.</p>

<p class="p">Ĝi iris al la reĝa ĉambro kaj frapis per la vosto
la pordon. La reĝa filino eliris kaj ektimus ĝin, se
ŝi ne estus rekoninta ĝin per la ora buko de sia
ĉirkaŭkolo. Ŝi kondukis ĝin en sian
ĉambron kaj demandis:</p>

<p class="p">&quot;Kara leono, kion vi deziras?&quot;</p>

<p class="p">&quot;Mia sinjoro, kiu mortigis la drakon, estas ĉi tie; li
sendis min peti vinon, kian trinkas la reĝo.&quot;</p>

<p class="p">La princino alvokis la reĝan kelestron kaj ordonis doni al la
urso vinon, kian trinkas la reĝo. La leono diris:</p>

<p class="p">&quot;Mi iros kun li, por ke li donu la veran reĝan
 vinon.&quot;</p>

<p class="p">Ili iris en la kelon kaj kiam ili venis al la bareloj, la kelestro
volis doni al ĝi vinon, kiun trinkis la servistoj, sed la leono
diris:</p>

<p class="p">&quot;Halt, mi gustumos la vinon!&quot;</p>

<p class="p">Ĝi verŝis al si duonon da vazo kaj per unu gluto
eltrinkis ĝin.</p>

<p class="p">&quot;Ne, tio ne estas la reĝa vino.&quot;</p>

<p class="p">La kelestro strabe ĝin rigardis, sed iris al alia barelo, el
kiu la marŝalo trinkis.</p>

<p class="p">La leono ekkriis:</p>

<p class="p">&quot;Halt, antaŭe mi gustumos la vinon,&quot; verŝis al si
duonon da vazo kaj eltrinkis ĝin.</p>

<p class="p">&quot;Ĉi tiu estas pli bona,&quot; ĝi diris, &quot;sed
ankoraŭ ne la reĝa vino.&quot;</p>

<p class="p">La kelestro ekkoleris kaj diris:</p>

<p class="p">&quot;Kion povas scii pri vino tia malsaĝa bruto.&quot;</p>

<p class="p">Sed la leono donis al li tian vangofrapon, ke li falis teren; kiam
li leviĝis, li senvorte kondukis ĝin en apartan malgrandan
kelon, kie estis la reĝa vino; ĝin ricevadis neniu krom la
reĝo. La leono ree gustumis duonon da vazo kaj diris:</p>

<p class="p">&quot;Tio povas esti la reĝa vino,&quot; kaj ordonis plenigi ses
botelojn. Nun ili supreniris kaj kiam la leono venis en la
freŝan aeron, ĝi ŝanceliĝis dekstren kaj
maldekstren, ĉar ĝi estis iom ebria. La kelestro devis
porti la vinon ĝis la pordo de la gastejo. Tie la leono prenis
la korbon per la dentoj kaj alportis ĝin al sia sinjoro.</p>

<p class="p">&quot;Vi vidas, sinjoro mastro,&quot; diris la ĉasisto, &quot;mi
havas panon, viandon, legomojn, dolĉaĵon kaj vinon
reĝajn; nun mi manĝos kun miaj bestoj.&quot;</p>

<p class="p">Li sidiĝis, manĝis kaj trinkis kaj regalis la leporon,
vulpon, lupon, urson kaj leonon. Li estis esperplena, ĉar li
vidis, ke la princino ankoraŭ amas lin. Post la festeno li
diris:</p>

<p class="p">&quot;Sinjoro mastro, mi manĝis kaj trinkis kiel reĝo, nun
mi iros en la kastelon kaj edziĝos kun la princino.&quot;</p>

<p class="p">La mastro demandis:</p>

<p class="p">&quot;Kiamaniere tio fariĝos, ŝi ja havas jam
fianĉon kaj hodiaŭ oni festos la edziĝon?&quot;</p>

<p class="p">La ĉasisto eltiris la naztukon, kiun la princino donis al li
sur la draka monto kaj en kiu estis envolvitaj la sep langoj de la
monstro, kaj diris:</p>

<p class="p">&quot;Tio, kion mi tenas en la mano, helpos min.&quot;</p>

<p class="p">La mastro rigardis la tukon kaj diris:</p>

<p class="p">&quot;Ĉion mi kredos, sed ne tion, kaj mi povas veti mian domon
kun la korto.&quot;</p>

<p class="p">La ĉasisto metis sur la tablon saketon kun mil oraj moneroj
kaj diris:</p>

<p class="p">&quot;Jen estas mia veto.&quot;</p>

<p class="p">Ĉe la reĝa tablo la reĝo diris al la filino:</p>

<p class="p">&quot;Kion volis ĉiuj ĉi sovaĝaj bestoj, kiuj venis
al vi kaj eniris kaj eliris el la kastelo?&quot;</p>

<p class="p">Ŝi respondis:</p>

<p class="p">&quot;Mi ne povas tion diri, sed vi bone agos, se vi ordonos venigi
ilian sinjoron.&quot;</p>

<p class="p">La reĝo sendis serviston en la gastejon kaj invitis la
fremdulon. La servisto eniris ĝuste en la momento, kiam la
ĉasisto vetis kun la mastro. La ĉasisto diris:</p>

<p class="p">&quot;Vi vidas, sinjoro mastro, la reĝo sendas serviston kaj
invitas min; sed tiel mi ne iros.&quot;</p>

<p class="p">Al la servisto li diris:</p>

<p class="p">&quot;Petu la reĝon, ke li sendu al mi reĝajn vestojn,
kaleŝon sesĉevalan kaj servistojn, kiuj akompanos
min.&quot;</p>

<p class="p">Kiam la reĝo ekaŭdis la respondon, li diris al sia
 filino:</p>

<p class="p">&quot;Kion mi devas fari?&quot;</p>

<p class="p">Ŝi respondis:</p>

<p class="p">&quot;Sendu, kion li petas, vi bone agos.&quot;</p>

<p class="p">La reĝo sendis reĝajn vestojn, sesĉevalan
kaleŝon kun servistoj. La ĉasisto, vidante ilin de
malproksime, diris:</p>

<p class="p">&quot;Vi vidas, sinjoro mastro, oni plenumas mian deziron.&quot;</p>

<p class="p">Li surmetis la reĝajn vestojn, prenis la tukon kun la drakaj
langoj kaj ekveturis al la reĝo. Kiam la reĝo ekvidis lin
de malproksime, li demandis la filinon:</p>

<p class="p">&quot;Kiel mi devas lin akcepti?&quot;</p>

<p class="p">Ŝi respondis:</p>

<p class="p">&quot;Plej bone estos, se vi iros renkonte al li.&quot;</p>

<p class="p">La reĝo iris renkonte al li kaj enkondukis lin en la
kastelon. La bestoj sekvis la ĉasiston. La reĝo montris al
li la lokon inter si kaj la princino. La marŝalo sidis ĉe
la kontraŭa flanko, kiel fianĉo, sed ne rekonis la
fremdulon.</p>

<p class="p">Oni alportis la sep kapojn drakajn por montri ilin al ĉiuj,
kaj la reĝo diris:</p>

<p class="p">&quot;La sep kapojn dehakis la marŝalo kaj tial mi donas al li
hodiaŭ mian filinon kiel edzinon.&quot;</p>

<p class="p">Tiam la ĉasisto leviĝis, malfermis ĉiujn
buŝegojn kaj demandis:</p>

<p class="p">&quot;Kie estas la langoj de la drako?&quot;</p>

<p class="p">La marŝalo ektimis, paliĝis kaj ne sciis, kion
respondi; fine terurita li diris:</p>

<p class="p">&quot;La drakoj ne havas langojn.&quot;</p>

<p class="p">&quot;La mensoguloj ne devus havi ilin,&quot; respondis la
ĉasisto, &quot;sed la langoj de la drako estas la pruvo de la
venko.&quot;</p>

<p class="p">Li malvolvis la tukon, en kiuj la langoj estis, metis ilin en la
buŝegojn, kaj ĉiuj ĝuste taŭgis. Poste li
prenis la tukon, sur kiu la nomo de la princino estis brodita, kaj
demandis, al kiu ŝi ĝin donis. Ŝi respondis:</p>

<p class="p">&quot;Al tiu, kiu mortigis la drakon.&quot;</p>

<p class="p">Tiam la ĉasisto kunvokis siajn bestojn, demetis de ĉiu
la ĉirkaŭkolon kaj de la leono la oran bukon, montris
ĉion al la virgulino kaj demandis, kies propraĵo ĝi
estas.</p>

<p class="p">&quot;La ĉirkaŭkolo kaj la ora buko estis mia, mi
disdonis ilin al la bestoj, kiuj helpis venki la drakon.&quot;</p>

<p class="p">Nun la ĉasisto diris:</p>

<p class="p">&quot;Kiam mi ekdormis laca de la batalo, la marŝalo venis kaj
dehakis al mi la kapon; poste li forportis la princinon kaj
rakontadis, ke li mortigis la drakon; ke li mensogis, mi pruvas per la
langoj, naztuko kaj ĉirkaŭkolo.&quot;</p>

<p class="p">Poste li rakontis, kiel liaj bestoj resanigis lin per mirakla
radiko, ke tutan jaron li migris kun ili kaj fine venis ĉi tien
kaj eksciis pri la perfido de la marŝalo per la rakonto de la
gastejmastro. La reĝo demandis la filinon:</p>

<p class="p">&quot;Ĉu tio estas vera, ke li mortigis la drakon?&quot;</p>

<p class="p">Ŝi respondis:</p>

<p class="p">&quot;Jes, tio estas vera; nun mi povas malkaŝi la hontindan
agon de la marŝalo, ĉar ĝi fariĝis konata sen
mia konfeso. Li superforte devigis min silenti. Tial mi postulis, ke
la edziĝo estu festita nur post unu jaro.&quot;</p>

<p class="p">La reĝo kunvokis dudek konsilistojn por juĝi la
marŝalon; ili kondamnis lin al disŝiro per kvar
bovoj. Tiel oni punis la marŝalon. La reĝo donis la
filinon al la ĉasisto kaj proklamis lin reganto de la tuta
lando. La edziĝon oni festis kun granda ĝojo. La juna
reĝo venigis sian patron kaj zorganton kaj superŝutis ilin
per trezoroj. Ankaŭ la gastejmastron li ne forgesis. Li alvokis
lin kaj diris:</p>

<p class="p">&quot;Vi vidas, sinjoro mastro, mi edziĝis kun la princino, via
domo kaj korto estas nun mia.&quot;</p>

<p class="p">La mastro respondis:</p>

<p class="p">&quot;Jes, tute prave.&quot;</p>

<p class="p">La juna reĝo diris:</p>

<p class="p">&quot;Ekkonu la reĝan favoron: mi lasas al vi la domon kaj
korton kaj donacas ankaŭ la mil orajn monerojn.&quot;</p>

<p class="p">La juna reĝo kaj reĝino estis kontentaj kaj vivis
feliĉe. Li ofte ĉasis, ĉar tio estis por li granda
plezuro, kaj la bestoj devis lin sekvi. Proksime estis arbaro, pri kiu
oni diris, ke ĝi estas sorĉita: kiu eniros tien, ne facile
revenos. La juna reĝo tre deziris ĉasi tie kaj ne lasis la
maljunan reĝon trankvila, ĝis li permesis. La juna
reĝo elrajdis kun granda akompanantaro.</p>

<p class="p">Kiam li venis en la arbaron, li ekvidis neĝeblankan cervinon
kaj diris al siaj servistoj:</p>

<p class="p">&quot;Haltu ĉi tie kaj atendu mian revenon, mi persekutos la
belan ĉasaĵon.&quot;</p>

<p class="p">Li ekrajdis post ĝi kaj nur liaj bestoj lin sekvis. La
servistoj atendis ĝis la vespero, sed li ne revenis, ili do iris
hejmen kaj rakontis al la reĝino:</p>

<p class="p">&quot;La juna reĝo persekutas en la sorĉarbaro blankan
cervinon kaj ne revenis.&quot;</p>

<p class="p">La reĝino tre maltrankviliĝis pro li. Dume la juna
reĝo persekutis la cervinon, sed ne povis kapti ĝin; kiam
li opiniis, ke oni jam povas pafi, ŝi ree forkuris kaj fine tute
malaperis.</p>

<p class="p">Nur tiam li rimarkis, ke li enrajdis profunde en la arbaron; li
ekblovis sian kornon, sed neniu respondis, ĉar liaj homoj ne
povis ĝin aŭdi. Jam estis nokto, la reĝo ne povis
en ĉi tiu tago reveni hejmen, desaltis de la ĉevalo,
ekbruligis fajron apud arbo kaj decidis pasigi tie la nokton.</p>

<p class="p">Li sidiĝis ĉe la fajro, la bestoj kuŝiĝis
ĉirkaŭ li. Subite ŝajnis al li, ke li aŭdas
homan voĉon: li ĉirkaŭrigardis, sed vidis
nenion. Post momento li ekaŭdis super si ĝemon, li
rigardis supren kaj vidis maljunulinon sidanta sur arbo. Ŝi
senĉese plendis:</p>

<p class="p">&quot;Hu, hu, hu, kia malvarmo!&quot;</p>

<p class="p">La reĝo diris:</p>

<p class="p">&quot;Malsupreniru kaj varmigu vin.&quot; 

&quot;Ne, viaj bestoj min mordos.&quot;</p>

<p class="p">&quot;Venu; maljunulino, ili ne atakos vin.&quot;</p>

<p class="p">Ŝi estis sorĉistino.</p>

<p class="p">&quot;Mi ĵetos al vi vergon,&quot; ŝi diris, &quot;ekbatu per
ĝi ilin sur la dorso.&quot;</p>

<p class="p">La reĝo prenis la vergon, sed apenaŭ li tuŝis la
bestojn, ili senmoviĝis kaj fariĝis ŝtonoj. Nun la
sorĉistino estis sendanĝera, desaltis de la arbo,
tuŝis per la vergo ankaŭ la reĝon kaj
ŝtonigis lin. Tiam ŝi ekridis, tiris lin kaj la bestojn en
kavon, kie multe da similaj ŝtonoj kuŝis.</p>

<p class="p">Kiam la juna reĝo tute ne revenis, la timo kaj ĉagreno
de la reĝino estis pli kaj pli grandaj. En la sama tempo la alia
frato, kiu ĉe la disiĝo iris orienten, venis en la
regnon.</p>

<p class="p">Li serĉis servon, sed trovis ĝin nenie, li do migris
kaj liaj bestoj dancis por amuzi la homojn. Foje li rememoris la
tranĉilon, kiun ili penetrigis en arbon ĉe la
disiĝo, kaj volis ekscii ion pri la sorto de la frato. Li venis
tien kaj eltiris la tranĉilon: la flanko de la frato estis duone
brilanta, duone kovrita de rusto. Li ektimis kaj pensis:</p>

<p class="p">&quot;Granda malfeliĉo kredeble atingis mian fraton; sed eble mi
sukcesos ankoraŭ lin savi, ĉar duono de la tranĉilo
estas ankoraŭ brilanta.&quot;</p>

<p class="p">Li ekiris kun siaj bestoj okcidenten kaj kiam li venis al la
pordego de la urbo, la gardistoj demandis, ĉu ili devas anonci
lin al la reĝino, kiu jam de kelke da tagoj estas maltrankvila
pro li kaj timas, ke li pereis en la sorĉarbaro.</p>

<p class="p">La gardistoj estis certaj, ke li estas la juna reĝo, tiel li
similis la reĝon kaj ankaŭ lin sekvis sovaĝaj
bestoj. La junulo konjektis, ke ili parolas pri lia frato kaj
pensis:</p>

<p class="p">&quot;Plej bone estos, se mi lin ŝajnigos; tiamaniere mi pli
facile savos lin.&quot;</p>

<p class="p">Li ordonis al la gardistoj sin konduki en la kastelon kaj estis
akceptita kun granda ĝojo. La juna reĝino estis certa, ke
li estas ŝia edzo kaj demandis, kial li tiel longe forestis. Li
respondis:</p>

<p class="p">&quot;Mi eraris en la arbaro kaj ne povis retrovi la vojon.&quot;</p>

<p class="p">Vespere oni kondukis lin en la gereĝan liton, sed li metis
dutranĉan glavon inter si kaj la reĝino. Ŝi tion ne
komprenis, sed ne kuraĝis demandi.</p>

<p class="p">La ĉasisto restis en la kastelo kelke da tagoj kaj bone
eksciis ĉion pri la sorĉarbaro; fine li diris:</p>

<p class="p">&quot;Mi devas ankoraŭ unu fojon tie ĉasi.&quot;</p>

<p class="p">La reĝo kaj la juna reĝino penis konvinki lin, ke li
tion ne faru, sed li insistis kaj forrajdis kun granda
akompanantaro. Kiam li venis en la arbaron, la samo okazis al li, kiel
al lia frato. Li ekvidis blankan cervinon kaj diris al siaj homoj:</p>

<p class="p">&quot;Haltu ĉi tie kaj atendu mian revenon, mi persekutos la
belan ĉasaĵon.&quot;</p>

<p class="p">Li ekrajdis post ĝi kaj liaj bestoj sekvis lin. Sed li ne
povis kapti la cervinon kaj penetris tiel profunde en la arbaron, ke
li devis tie pasigi la nokton. Kiam li ekbruligis fajron, li
aŭdis ĝemon super si:</p>

<p class="p">&quot;Hu, hu, hu, kia malvarmo!&quot;</p>

<p class="p">Li rigardis supren: sur la arbo sidis la sama sorĉistino. Li
diris:</p>

<p class="p">&quot;Malsupreniru kaj varmigu vin, maljunulino.&quot;</p>

<p class="p">&quot;Ne, viaj bestoj min mordos.&quot;</p>

<p class="p">Li respondis:</p>

<p class="p">&quot;Ili ne atakos vin.&quot;</p>

<p class="p">Ŝi ekkriis:</p>

<p class="p">&quot;Mi ĵetos al vi vergon, ekbatu ilin per ĝi, tiam mi
estos sendanĝera.&quot;</p>

<p class="p">Kiam la ĉasisto aŭdis tion, li diris:</p>

<p class="p">&quot;Mi ne batos miajn bestojn; venu malsupren, alie mi devigos
vin.&quot;</p>

<p class="p">&quot;Kion vi volas? Nenion vi povas fari al mi.&quot;</p>

<p class="p">&quot;Se vi ne venos, mi pafos vin.&quot;</p> 

<p class="p">Ŝi respondis:</p>

<p class="p">&quot;Pafu, mi ne timas viajn kuglojn.&quot;</p>

<p class="p">Li ekcelis kaj pafis, sed la sorĉistino ne timis la plumbajn
kuglojn kaj brue ridis:</p>

<p class="p">&quot;Vi ne trafos min.&quot;</p>

<p class="p">Sed la ĉasisto konis la sekreton, deŝiris de sia vesto
tri arĝentajn butonojn, ŝargis per ili la pafilon
kaj pafis. La sorĉistino tuj falis kun krio teren, ĉar
ŝia arto ne povis kontraŭ tio efiki. La ĉasisto
metis sur ŝin sian piedon kaj diris:</p>

<p class="p">&quot;Maljuna sorĉistino, se vi ne diros tuj, kie mia frato
estas, mi kaptos vin per ambaŭ manoj kaj ĵetos en la
fajron.&quot;</p>

<p class="p">Ŝi forte ektimis kaj petis kompaton:</p>

<p class="p">&quot;Li kuŝas ŝtoniĝinta kun siaj bestoj en
 kavo.&quot;</p>

<p class="p">Li devigis ŝin, ke ŝi konduku lin tien, kaj
 minacis:</p>

<p class="p">&quot;Maljuna monstro, nun revivigu mian fraton kaj ĉiujn, kiuj
kuŝas tie ĉi, alie mi ĵetos vin en la
fajron.&quot;</p>

<p class="p">Ŝi prenis vergon kaj tuŝis la ŝtonojn: lia frato
kun la bestoj tuj reviviĝis, multaj aliaj, komercistoj,
metiistoj kaj paŝtistoj leviĝis, dankis pro la liberigo
kaj foriris hejmen. La ĝemeloj, revidinte unu la alian, kore
ekĝojis; senfinaj estis iliaj kisoj. Poste ili kaptis la
sorĉistinon, ligis ŝin kaj ĵetis en la
fajron. Apenaŭ la sorĉistino estis bruligita, la arbaro
maldensiĝis, fariĝis luma kaj klara, kaj oni povis vidi la
reĝan kastelon en interspaco de trihora vojo.</p>

<p class="p">La fratoj iris hejmen kaj rakontis unu al la alia siajn
aventurojn. Kiam la pli juna diris, ke li anstataŭas la
reĝon en la tuta lando, la alia respondis:</p>

<p class="p">&quot;Mi tion konjektis, ĉar kiam mi venis en la urbon, oni
pensis, ke tio estis vi, kaj honoris min kiel reĝon: la juna
reĝino same opiniis, mi devis manĝi kun ŝi kaj dormi
en via lito.&quot;</p>

<p class="p">Aŭdinte tion la pli juna ekfuriozis, eltiris la glavon kaj
dehakis al la frato la kapon. Sed kiam li vidis la senvivan fraton kaj
la ruĝan sangon fluanta el li, li ploris kaj bedaŭris:</p>

<p class="p">&quot;Mia frato savis min, kaj mi mortigis lin pro tio.&quot;</p>

<p class="p">Subite alkuris lia leporo kaj diris, ke ĝi alportos la
radikon de la vivo. Ĝi kuris kiel sago kaj ĝustatempe
alportis la radikon. La mortinto reviviĝis kaj ne rimarkis, ke
li havis vundon.</p>

<p class="p">Ili daŭrigis la vojiron kaj la pli juna diris:</p>

<p class="p">&quot;Vi tute similas min, havas reĝajn vestojn kiel mi kaj la
bestoj sekvas vin kiel min. Ni eniru en la urbon tra du
kontraŭaj pordegoj kaj de du flankoj samtempe aperu
antaŭ la maljuna reĝo.&quot;</p>

<p class="p">Ili disiĝis, kaj al la maljuna reĝo samtempe venis
gardistoj de ambaŭ pordegoj kaj anoncis, ke la juna reĝo
kun la bestoj revenis el la arbaro.</p>

<p class="p">La reĝo diris:</p>

<p class="p">&quot;Tio ne estas ebla, inter la pordegoj estas interspaco de unu
horo.&quot;</p>

<p class="p">Dume ambaŭ fratoj venis de du flankoj en la korton de la
kastelo kaj supreniris. La reĝo diris al sia filino:</p>

<p class="p">&quot;Diru, kiu estas via edzo? Ili tiel similas unu la alian, ke mi
ne povas rekoni.&quot;</p>

<p class="p">La reĝino tre ektimis kaj ne povis respondi; fine ŝi
rememoris la ĉirkaŭkolon, kiun ŝi disdonis al la
bestoj. Ŝi rimarkis sur unu el la leonoj sian oran bukon kaj
gaje ekkriis:</p>

<p class="p">&quot;Tiu estas mia edzo, kiun sekvos ĉi tiu leono!&quot;</p>

<p class="p">La juna reĝo ekridis kaj diris:</p>

<p class="p">&quot;Jes, tio estas vera.&quot;</p>

<p class="p">Li sidiĝis ĉe la tablo kaj gaje manĝis kaj
trinkis. Vespere, kiam la juna reĝo kuŝiĝis, lia
edzino demandis:</p>

<p class="p">&quot;Kial en la lasta tempo vi ĉiam metis ĉe via flanko
la dutranĉan glavon? Mi pensis, ke vi volas min mortigi!&quot;</p>

<p class="p">Nur tiam la reĝo komprenis, kiel fidelan fraton li havis.</p>
<hr>
<div class="footer"><a href="cindrulino.html">Cindrulino &gt;&gt;</a></div>
</body>
</html>
