<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="dokumento-stilo" type="text/css" rel="stylesheet" href="../css/teixlite.css">
<title>Elektitaj Fabeloj</title>
</head>
<body background="../bld/papero.jpg">


    <center>
      <b class="author">Fratoj Grimm</b><br>
      
        <h1 class="mainTitle">Elektitaj Fabeloj</h1>
        <b class="titlePart">
          el la germana tradukis Kabe en 1906
        </b><br>
      
      <p class="docImprint"><cite>laŭ la eldono de
         Inko,
         Tyresö/Svedio en
        2002
      </cite></p>
    </center>


<div class="@type">
<h3 class="head">Antaŭparolo de la tradukinto</h3>

<p class="first_p">La patrujo de la fabelo estas la oriento; la nacia karaktero kaj maniero de la 
vivado de la orientaj popoloj estas la kaŭzo de la fakto, ke
ankoraŭ hodiaŭ 
la verkado de fabeloj estas tie tre alte ŝatata. Longe oni opiniis erare, ke 
la fabelo venis en la okcidentajn landojn nur post la krucmilitoj; en la 
realeco oni trovas fabelojn jam ĉe la antikvaj popoloj 
(Plato &quot;La ringo de 
Gigas&quot;). La unuaj kolektoj de fabeloj aperis en Italujo 
(en la deksesa 
jarcento ― Straparola 
&quot;Tredeci piacevoli notti&quot;; en la deksepa ― 
Giambattista Basile &quot;Pentamerone&quot;). 
En Francujo en la fino de la deksepa 
jarcento aperis la tutmonde konataj fabeloj de 
Perrault (&quot;Contes de la mère 
l'Oye&quot;) kaj la traduko de 
Galland de &quot;Mil kaj unu noktoj&quot; ― 
la fama kolekto 
de arabaj fabeloj. Similaj kolektoj ekzistas en ĉiuj lingvoj de la civilizita 
mondo, sed la plej fama en la tutmonda literaturo estas la verko de fratoj 
Grimm: 
&quot;Kinder- und Hausmärchen&quot; 
(&quot;Infanaj kaj hejmaj
fabeloj&quot;), eldonita en 
la jaroj 1812a-1813a. La ĉefa merito de fratoj 
Grimm estas unue, ke ili 
sukcesis kolekti tiel grandan nombron da fabeloj, kaj due, ke ili efektive 
<em>kolektis</em> ilin: kun respekta pietismo ili skribis tion, 
kion ili aŭdis de 
popolaj rakontantoj, ŝanĝante nenion, eĉ konservante
iafoje la popolan 
dialekton. Ke la fabeloj estis efektive kolektitaj de fratoj 
Grimm kaj 
<em>diktitaj</em> de kamparaj rakontantoj, ― tion plej bone montras la sekvanta 
fragmento el la antaŭparolo de fratoj 
Grimm:

&quot;Ni havis la
feliĉon koni en la vilaĝo Niederzwehrn, 
proksime de Cassel, 
kamparaninon, al kiu ni ŝuldas la plej belajn rakontojn de nia dua volumo. 
Ĝi estis edzino de bestedukanto: ŝi estis ankoraŭ plena de vigleco kaj ne 
havis pli ol kvindek jarojn. Ĝi konservis bonege en sia memoro ĉiujn 
malnovajn legendojn kaj certiĝis, ke ĉi tiun kapablon posedas ne ĉiu kaj ke 
multaj ne povas ilin memori. Ĝi rakontadis nerapide, sen ŝanceliĝo, kun 
grandega plezuro; se oni petis, ŝi ripetis la rakontojn sufiĉe malrapide, 
por ke oni povu skribi post ŝia diktado. Multajn el niaj fabeloj ni notis 
tiamaniere vorton post vorto. Tiuj, kiuj opinias, ke la tradicioj rapide 
malaperas kaj ke la malzorgo, kun kiu oni komunikas ilin, malhelpas longan 
daŭradon de ili, estus ekkonintaj sian eraron, aŭskultante nian 
rakontantinon: tiel ŝi konservis ĉiam la samajn esprimojn kaj zorgis ilian 
precizecon.&quot;</p>

<p class="p">La rakontoj de fratoj Grimm, kiel ĝenerale ĉiuj fabeloj, plej multe plaĉas 
al infanaj legantoj; ĉi tiu fakto estas facile klarigebla: dank' al siaj 
naiva kredo kaj impresiĝemo la infanoj ne sole legas la rakontojn, sed vivas 
kun la herooj de la fabeloj. Ĉu en nia infaneco ni ne ploris la senvivan 
Neĝulinon kaj ne gardis kun la strigo, kolombo kaj korvo
ŝian ĉerkon? Ĉu ni 
ne ĝojis kun la fidela Henriko pro la liberiĝo de la
reĝo rano kaj ĉu ankaŭ 
de nia malgranda koro ne falis la tri feraj ringoj unu post la alia?</p>

<p class="p">Ĉu ne indignigis nin la nesatigebla postulemo de la edzino de la 
fiŝkaptisto, al kiu ne sufiĉis eĉ la papa trono, kaj
ĉu ni ne estis 
kontentaj, kiam ŝi devis ree loĝi en sia budo? Ĉu ni
ne tremis, ke la lupo 
trovos la kapridon, kiu sin kaŝis en la horloĝo kaj
ĉu ni ne ridis la 
punitan sangavidan beston, ripetante ĝiajn plendojn:</p>

<center class="lg">
<span class="l">&quot;Ah, en ventro kia pezo!</span><br> 
<span class="l">Sentas ŝtonojn mi en mezo:</span><br> 
<span class="l">La kapridojn mi ja manĝis,</span><br> 
<span class="l">Kiu ilin tie ŝanĝis?&quot;</span><br>
</center>

<p class="p">Sed ne sole la infanoj legas kun plezuro la 
Grimm'ajn fabelojn, ankaŭ la 
maturaj homoj ŝatas ilin: unuj kiel simplan, facilan legaĵon, kiu agrable 
ripozigas la cerbon, aliaj kiel materialon por folkloraj studoj, fine la 
maljunuloj ― por veki la rememorojn kaj per la penso ree travivi la antaŭ 
longe pasintan infanecon.</p>

<p align="right" class="signed">Varsovio, junio 1906-a<br>
Kabe</p>
</div>
<hr>
<h3 class="contentTitle">Enhavo</h3>
<ul class="content">
<li class="content"><a href="sep_kapridoj.html">La sep kapridoj</a></li>
<li class="content"><a href="regxo_rano.html">Reĝo rano aŭ fera Henriko</a></li>
<li class="content"><a href="felicxa_jocxjo.html">Feliĉa Joĉjo</a></li>
<li class="content"><a href="hacxjo_kaj_grenjo.html">Haĉjo kaj Grenjo</a></li>
<li class="content"><a href="negxulino.html">Neĝulino</a></li>
<li class="content"><a href="ora_birdo.html">La ora birdo</a></li>
<li class="content"><a href="fisxkaptisto_kaj_edzino.html">Fiŝkaptisto kaj lia edzino</a></li>
<li class="content"><a href="tablo_kovru_vin.html">Tablo kovru vin, la orazeno kaj bastono el sako</a></li>
<li class="content"><a href="ekkoni_timon.html">Fabelo pri iu, kiu migris por ekkoni timon</a></li>
<li class="content"><a href="du_fratoj.html">Du fratoj</a></li>
<li class="content"><a href="cindrulino.html">Cindrulino</a></li>
<li class="content"><a href="fidela_johano.html">Fidela Johano</a></li>
<li class="content"><a href="kuragxa_tajloro.html">La kuraĝa tajloreto</a></li>
<li class="content"><a href="maljunulino_holle.html">La maljunulino Holle</a></li>
<li class="content"><a href="bremenaj_muzikistoj.html">La bremenaj muzikistoj</a></li>
<li class="content"><a href="oraj_haroj_de_diablo.html">Tri oraj haroj de la diablo</a></li>
<li class="content"><a href="fingreto.html">Fingreto</a></li>
<li class="content"><a href="sesope_tra_la_mondo.html">Sesope oni trairas la tutan mondon</a></li>
<li class="content"><a href="maljuna_avo_kaj_nepo.html">Maljuna avo kaj nepo</a></li>
<li class="content"><a href="kamarado_gaja.html">Kamarado Gaja</a></li>
<li class="content"><a href="doktoro_cxioscia.html">Doktoro Ĉioscia</a></li>
<li class="content"><a href="ursa_felo.html">Ursa Felo</a></li>
<li class="content"><a href="tri_fratoj.html">Tri fratoj</a></li>
<li class="content"><a href="steloj_talaroj.html">Steloj talaroj</a></li>
<li class="content"><a href="negxulino_kaj_rozulino.html">Neĝulino kaj Rozulino</a></li>
<li class="content"><a href="vivolongo.html">La vivolongo</a></li>
<li class="content"><a href="senditoj_de_morto.html">La senditoj de morto</a></li>
<li class="content"><a href="pasxtistino_de_anseroj.html">Paŝtistino de anseroj apud puto</a></li>
</ul>
<hr><address><a href="../xml/gfabeloj.xml">gfabeloj.xml</a> 1.3 2002/10/12 20:53:45; stilo: <a href="../xsl/teixlite.xsl">teixlite.xsl</a>, <a href="../xsl/gfabeloj.xsl">gfabeloj.xsl</a></address>
</body>
</html>
