<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Cindrulino</title>
</head>
<body background="../bld/papero.jpg">
<div class="header">
<span class="header_left"><a href="du_fratoj.html">&lt;&lt; Du fratoj</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Cindrulino</h3>

<p class="first_p">La edzino de riĉa viro ekmalsanis kaj kiam ŝi sentis,
ke ŝia fino proksimiĝas, ŝi alvokis la solan
filineton, kiun ŝi havis, al sia lito kaj diris:</p>

<p class="p">&quot;Kara infano, restu pia kaj bona, kaj bona Dio ĉiam helpos
vin; mi rigardos al vi de la ĉielo kaj ĉiam estos apud
vi.&quot;</p>

<p class="p">Post tiuj vortoj ŝi fermis la okulojn kaj spiris la lastan
spiron. La knabino ĉiutage iris al la tombo de la patrino kaj
ploris, kaj restis pia kaj bona. Kiam la vintro venis, la neĝo
sternis sur la tombo blankan tuketon, kaj kiam printempe la suno
fortiris ĝin, la riĉulo prenis alian edzinon.</p>

<p class="p">La virino kunkondukis en la domon du filinojn, kies vizaĝo
estis bela kaj blanka, sed kies koro estis abomeninda kaj
nigra. Komenciĝis malfacila tempo por la malfeliĉa
orfino.</p>

<p class="p">&quot;Ĉu la malsaĝa anserino sidos ĉe ni en la
ĉambro!&quot; ili parolis. &quot;Kiu volas manĝi panon, devas
labori por ĝi: for la kuireja knabinaĉo.&quot;</p>

<p class="p">Ili forprenis ŝiajn belajn vestojn, surmetis al ŝi
grizan malnovan kitelon kaj donis al ŝi lignajn ŝuojn.</p>

<p class="p">&quot;Rigardu la fieran princinon, kiel ornamita ŝi estas!&quot;
ili kriis, ridis kaj kondukis ŝin en la kuirejon. Ŝi devis
de la mateno ĝis la vespero plenumi malfacilan laboron,
leviĝi frue antaŭ la tagiĝo, porti akvon, ekbruligi
fajron, kuiri kaj lavi. Krom tio la fratinoj ĉikanis ŝin
ĉiamaniere, mokis kaj ŝutis al ŝi la pizojn kaj
lentojn en la cindron, kaj ŝi devis sidi longe kaj elekti
ilin. Ĉiuvespere laca pro la laboro, ŝi ne havis liton,
sed devis kuŝiĝi apud la fajrujo en la cindro. Kaj
ĉar pro tio ŝi estis ĉiam malpura kaj kovrita de
polvo, oni nomis ŝin Cindrulino.</p>

<p class="p">Foje la patro antaŭ forveturo al foiro demandis ambaŭ
knabinojn, kion li alportu por ili?</p>

<p class="p">&quot;Belajn vestojn,&quot; diris unu.</p>

<p class="p">&quot;Perlojn kaj altprezajn ŝtonojn,&quot; la alia.</p>

<p class="p">&quot;Kaj, vi, Cindrulino,&quot; diris la patro, &quot;kion vi
 deziras?&quot;</p>

<p class="p">&quot;Patro, derompu por mi la unuan branĉeton, kiu ekbatos vian
ĉapelon dum via vojaĝo hejmen.&quot;</p>

<p class="p">Li aĉetis por la du knabinoj belajn vestojn, perlojn kaj
multekostajn ŝtonojn kaj dum la reiro, kiam li rajdis tra verdaj
arbetoj, avela branĉeto ekbatis lin kaj deĵetis lian
ĉapelon. Li derompis la branĉeton kaj kunprenis
ĝin. Kiam li revenis hejmen, li donis al la du knabinoj, kion
ili deziris, kaj al Cindrulino la avelan branĉeton. Cindrulino
dankis, iris al la tombo de la patrino kaj plantis tie la
branĉeton. Ŝi tiel ploris, ke la larmoj fluis sur
ĝin kaj ĝin surverŝis. Ĝi kreskis kaj
fariĝis bela arbo. Cindrulino tri fojojn ĉiutage iris
tien, ploris kaj preĝis, kaj ĉiufoje venis blanka birdeto,
kaj kiam ŝi esprimis deziron, la birdeto ĵetis al ŝi
tion, kion ŝi deziris.</p>

<p class="p">Foje la reĝo aranĝis festenon kaj invitis ĉiujn
belajn junulinojn de la tuta lando, por ke lia filo elektu
edzinon. Kiam la du eksciis, ke ankaŭ ili estas invititaj, ili
ekĝojis, alvokis Cindrulinon kaj diris:</p>

<p class="p">&quot;Kombu niajn harojn, brosu la ŝuojn kaj buku, ni iras al la
edziĝa festo en la reĝa kastelo.&quot;</p>

<p class="p">Cindrulino obeis, sed ŝi ploris: ankaŭ ŝi
dezirus iri kune por danci, kaj ŝi petis la permeson de la
duonpatrino.</p>

<p class="p">&quot;Vi Cindrulino, malpura kaj kovrita de polvo volas ĉeesti
la festenon? Vi havas nek vestojn, nek ŝuojn, kaj volas
danci!&quot;</p>

<p class="p">Sed kiam ŝi insiste petis, la malbona virino fine diris:</p>

<p class="p">&quot;Mi enŝutis lentojn en la cindron, se vi sukcesos elekti la
lentojn en du horoj, vi povos iri.&quot;</p>

<p class="p">La knabino iris tra la malantaŭa pordo en la ĝardenon
kaj ekkriis:</p>

<p class="p">&quot;Vi kolombetoj, vi turtoj, vi ĉiuj birdetoj flugantaj en la
aero, venu kaj helpu min elekti la lentojn.&quot;</p>

<center class="lg">
<span class="l">&quot;La bonaj en la poteton,</span><br>
<span class="l">Malbonaj en la kropeton.&quot;</span><br>
</center>

<p class="p">Tuj venis al la fenestro de la kuirejo du blankaj kolombetoj, poste
du turtoj kaj fine flirtis kaj svarmis internen ĉiuj birdetoj,
flugantaj en la aero kaj malleviĝis al la cindro. La kolombetoj
klinis la kapojn kaj komencis pok, pok, pok, kaj tiam ankaŭ la
aliaj komencis pok, pok, pok, kaj kolektis ĉiujn grajnojn en la
pladon. Apenaŭ pasis duonhoro, ili jam finis la laboron kaj
elflugis.</p>

<p class="p">La knabino alportis la pladon al la duonpatrino, ĝojis kaj
pensis, ke nun ŝi povos iri al la edziĝa festo. Sed la
malbona virino diris:</p>

<p class="p">&quot;Ne, Cindrulino: nenio helpos vin, vi ne iros kun ni, ĉar
vi ne havas vestojn kaj ne scias danci; ni devus honti pro vi.&quot;</p>

<p class="p">Ŝi turnis al Cindrulino la dorson kaj forveturis kun la du
fieraj filinoj.</p>

<p class="p">Kiam neniu plu estis en la domo, Cindrulino iris al la tombo de la
patrino sub la avelarbo kaj ekkriis:</p>

<center class="lg">
<span class="l">&quot;Arbo kara, skuu, skuu vin,</span><br>
<span class="l">Arĝenton, oron ĵetu sur min.&quot;</span><br>
</center>

<p class="p">Tuj la birdo ĵetis al ŝi oran kaj arĝentan veston
kaj ŝuojn, broditajn per silko kaj arĝento. Rapide, rapide
ŝi surmetis la veston kaj iris al la edziĝa festo.</p>

<p class="p">La fratinoj kaj duonpatrino ne rekonis ŝin kaj supozis, ke
tio estas ia fremda princino, tiel bela ŝi estis en la ora
vesto. Pri Cindrulino ili tute forgesis kaj pensis, ke ŝi sidas
hejme en la polvo kaj elektas la lentojn el la cindro. La reĝa
filo venis renkonte al ŝi, donis al ŝi la manon kaj dancis
kun ŝi. Kun neniu alia li volis danci; li ne lasis ŝian
manon kaj kiam iu alia venis inviti ŝin, li diris:</p>

<p class="p">&quot;Tio estas mia dancantino.&quot;</p>

<p class="p">Cindrulino dancis ĝis la vespero kaj tiam ŝi volis
reiri hejmen. La princo diris:</p>

<p class="p">&quot;Mi akompanos vin&quot;, ĉar li volis ekscii, kiu estas la
bela knabino. Sed ŝi forkuris de li kaj saltis en la
kolombejon. La princo atendis la alvenon de la patro kaj rakontis al
li, ke la fremda knabino sin kaŝis en la kolombejo. La maljunulo
pensis:</p>

<p class="p">&quot;Ĉu tio estas Cindrulino?&quot;</p>

<p class="p">Oni devis alporti al li hakilon kaj pioĉon por batfaligi la
kolombejon, sed neniu estis en ĝi.</p>

<p class="p">Kiam la trio revenis hejmen, Cindrulino en sia malpura vesto
kuŝis en la cindro kaj malhela olea lampeto brulis sur la
kameno, ĉar la knabino estis rapide saltinta el la kolombejo tra
malantaŭa pordo kaj forkurinta al la avelarbo: tie ŝi
demetis la belan veston kaj lasis ĝin sur la tombo; la birdo
forprenis ĝin kaj ŝi en sia griza kitelo eksidis en la
kuirejo sur la cindro.</p>

<p class="p">En la sekvinta tago, kiam rekomenciĝis la balo kaj la
gepatroj kun ŝiaj fratinoj forveturis, Cindrulino iris al la
avelarbo kaj diris:</p>

<center class="lg">
<span class="l">&quot;Arbo kara, skuu, skuu vin,</span><br>
<span class="l">Arĝenton, oron ĵetu sur min.&quot;</span><br>
</center>

<p class="p">La birdo ĵetis veston ankoraŭ pli luksan ol en la unua
tago. Kiam la orfino aperis en la salono, ĉiuj ekmiris pro
ŝia beleco. La princo jam atendis ŝin, donis al ŝi
la manon kaj dancis nur kun ŝi. Kiam aliaj venis kaj invitis
ŝin, li diris:</p>

<p class="p">&quot;Tio estas mia dancantino.&quot;</p>

<p class="p">Vespere ŝi volis foriri, kaj la reĝa filo sekvis
ŝin por vidi, en kiun domon ŝi iras, sed ŝi forkuris
de li en la ĝardenon malantaŭ la domo. Tie staris granda
pirarbo, sur kiu pendis la plej belaj fruktoj. Ŝi suprenrampis
tiel lerte kiel sciureto inter la branĉojn. La princo ne sciis,
kie ŝi sin kaŝis. Li atendis la alvenon de la patro kaj
diris al li:</p>

<p class="p">&quot;La fremda knabino forkuris kaj ŝajnas al mi, ke ŝi
saltis sur la pirarbon.&quot;</p>

<p class="p">La patro pensis:</p>

<p class="p">&quot;Ĉu tio estas Cindrulino?&quot;</p>

<p class="p">Li ordonis alporti hakilon kaj faligis la arbon, sed neniu estis
sur ĝi. Kaj kiam la trio revenis hejmen, Cindrulino kuŝis
en la cindro, kiel ordinare, ĉar ŝi desaltis de la alia
flanko de la arbo, redonis la belan veston al la birdo kaj surmetis la
grizan kitelon.</p>

<p class="p">En la tria tago, kiam la gepatroj kaj fratinoj forveturis,
Cindrulino ree iris al la tombo de la patrino kaj diris al la
arbo:</p>

<center class="lg">
<span class="l">&quot;Arbo kara, skuu, skuu vin,</span><br>
<span class="l">Arĝenton, oron ĵetu sur min.&quot;</span><br>
</center>

<p class="p">La birdeto ĵetis al ŝi tiel belan kaj brilan veston,
kian neniu iam posedis, kaj la ŝuoj estis el pura oro. Kiam
ŝi venis tiel vestita, ĉiuj miris tiel, ke ili ne sciis,
kion diri. La princo dancis nur kun ŝi kaj kiam iu invitis
ŝin, li respondis:</p>

<p class="p">&quot;Tio estas mia dancantino.&quot;</p>

<p class="p">Vespere, kiam ŝi estis forironta hejmen, la reĝa filo
volis ŝin akompani, sed ŝi forkuris tiel rapide, ke li ne
povis sekvi ŝin. Sed li estis preparinta ruzon: la tuta
ŝtuparo estis ŝmirita per peĉo; kiam ŝi kuris,
ŝia maldekstra ŝuo algluiĝis kaj restis sur la
ŝtupo. La princo levis ĝin, ĝi estis malgranda,
gracia kaj tute el oro.</p>

<p class="p">En la posta mateno li iris kun ĝi al la patro de Cindrulino
kaj diris:</p>

<p class="p">&quot;Nur tiu estos mia edzino, por kies piedo taŭgas ĉi
tiu ora ŝuo.&quot;</p>

<p class="p">Ambaŭ fratinoj ekĝojis, ĉar ili havis belajn
piedojn; la pli aĝa iris en la kameron kun la ŝuo por
provi ĝin, kaj la patrino ĝin rigardis, sed
bedaŭrinde la granda piedfingro ne eniris, la ŝuo estis
tro malgranda por ŝi. La patrino donis al ŝi
tranĉilon kaj diris:</p>

<p class="p">&quot;Fortranĉu la piedfingron; kiam vi fariĝos
reĝino, vi ne piedirados.&quot;</p>

<p class="p">La knabino fortranĉis la piedfingron, superforte
enpuŝis la piedon en la ŝuon, kunpremis pro doloro la
dentojn kaj iris renkonte al la princo. Li prenis ŝin kiel
fianĉinon sur la ĉevalon kaj forrajdis kun ŝi. Ili
devis preterrajdi la tombon; tie sidis sur la avelarbo du kolombetoj
kaj vokis:</p>

<center class="lg">
<span class="l">&quot;Gruk-ru, gruk-ru, gruk-ru,</span><br>
<span class="l">sango estas en la ŝu'.</span><br>
</center>

<p class="p">La ŝuo estas tro malgranda, la vera
fianĉino ankoraŭ sidas hejme.&quot;</p>

<p class="p">La princo rigardis ŝian piedon kaj vidis la elfluantan
sangon. Li turnis la ĉevalon, redonis la malveran
fianĉinon kaj diris, ke ŝi ne estas la vera; la alia
fratino devas surmeti la ŝuon. La dua iris en la kameron kaj
sukcesis enmeti la piedfingrojn, sed la kalkano estis tro granda. La
patrino donis al ŝi tranĉilon kaj diris:</p>

<p class="p">&quot;Fortranĉu pecon de la kalkano: kiam vi estos reĝino,
vi ne piedirados.&quot;</p>

<p class="p">La knabino fortranĉis pecon de la kalkano, superforte
enpuŝis la piedon en la ŝuon, kunpremis pro doloro la
dentojn kaj iris renkonte al la princo. Li prenis ŝin kiel
fianĉinon sur la ĉevalon kaj forrajdis kun ŝi. Kiam
ili preterrajdis la avelarbon, la du kolombetoj sidis tie kaj
vokis:</p>

<center class="lg">
<span class="l">&quot;Gruk-ru, gruk-ru, gruk-ru,</span><br>
<span class="l">sango estas en la ŝu'.</span><br>
</center>

<p class="p">La ŝuo estas tro malgranda, la vera
fianĉino ankoraŭ sidas hejme.&quot;</p>

<p class="p">Li rigardis ŝian piedon kaj vidis la elfluantan sangon, pro
kiu ruĝiĝis la blankaj ŝtrumpoj. Li turnis la
ĉevalon, redonis la malveran fianĉinon kaj diris:</p>

<p class="p">&quot;Ankaŭ ĉi tiu ne estas la vera. Ĉu vi havas
neniun alian filinon?&quot;</p>

<p class="p">&quot;Ne,&quot; diris la patro, &quot;de mia mortinta edzino restis
nurmalgranda, mizera Cindrulino. Sed ŝi sendube ne povas esti la
fianĉino.&quot;</p>

<p class="p">La princo volis vidi ŝin, sed la duonpatrino respondis:</p>

<p class="p">&quot;Ah, ne, ne eble; ŝi estas tro malpura, ŝi ne povas
sin montri.&quot;</p>

<p class="p">La princo insistis, kaj oni devis alvoki Cindrulinon. Ŝi
lavis siajn manojn kaj vizaĝon puraj, eniris, salutis la
princon, kiu donis al ŝi la oran ŝuon; ŝi eksidis
sur benketo, eltiris la piedon el la peza ligna ŝuo kaj metis en
la ŝuon, kiu estis kvazaŭ fandita por ŝi. Kaj kiam
ŝi leviĝis kaj la princo ekvidis ŝian vizaĝon,
li rekonis la belan knabinon, kiu dancis kun li, kaj ekkriis:</p>

<p class="p">&quot;Jen la vera fianĉino.&quot;</p>

<p class="p">La duonpatrino kaj la fratinoj ektimis kaj paliĝis pro
kolero, kaj li prenis Cindrulinon sur ĉevalon kaj forrajdis kun
ŝi. Kiam ili preterrajdis la avelarbon, la du kolombetoj
vokis:</p>

<center class="lg">
<span class="l">&quot;Gruk-ru, gruk-ru, gruk-ru,</span><br>
<span class="l">sango ne estas en la ŝu'.</span><br>
</center>

<p class="p">La ŝuo ne estas tro malgranda. La veran
fianĉinon li kondukas hejmen.&quot;</p>

<p class="p">Dirinte tion, ili deflugis de la arbo kaj eksidis sur la
ŝultroj de Cindrulino, unu sur la dekstra, la alia sur la
maldekstra, kaj restis tie.</p>

<p class="p">Kiam venis la tempo de la edziĝo, la malsinceraj fratinoj
volis per flato akiri la favoron de la juna reĝino kaj
partopreni ŝian feliĉon.</p>

<p class="p">Kiam la edziĝontoj iris al la preĝejo, la pli aĝa
fratino estis ĉe la dekstra flanko de Cindrulino, la pli juna
ĉe la maldekstra; la kolombetoj elpikis al ambaŭ po unu
okulo. Poste, &gt;dum la reveno, la pli aĝa estis ĉe la maldekstra 
flanko, la pli juna ĉe la dekstra: la kolombetoj elpikis al
ambaŭ la alian okulon.</p>

<p class="p">Tiel ilia malboneco kaj malsincereco estis punitaj per blindeco
eterna.</p>
<hr>
<div class="footer"><a href="fidela_johano.html">Fidela Johano &gt;&gt;</a></div>
</body>
</html>
