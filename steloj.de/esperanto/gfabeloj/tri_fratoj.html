<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Tri fratoj</title>
</head>
<body background="../bld/papero.jpg">
<div class="header">
<span class="header_left"><a href="ursa_felo.html">&lt;&lt; Ursa Felo</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Tri fratoj</h3>

<p class="first_p">Estis iam viro, kiu havis tri filojn. Krom la domo, en kiu li
loĝis, li posedis nenion. Ĉiu el la filoj dezirus
heredi ĝin, sed la patro amis ĉiujn same kaj li ne sciis,
kion fari por ne esti maljusta; plej simple estus vendi la domon kaj
dividi la monon, sed li ne volis tion fari, ĉar ĝi estis
hejmo de liaj patroj kaj prapatroj. Fine li trovis rimedon kaj diris
al la filoj:</p>

<p class="p">&quot;Iru en la mondon, provu viajn kapablojn kaj ĉiu lernu
metion; kiam vi revenos, tiu ricevos la domon, kiu faros plej bonan
majstroverkon.&quot;</p>

<p class="p">La filoj konsentis. La plej aĝa decidis fariĝi
forĝisto, la dua barbiro, la tria skermisto. Ili difinis la
tagon de la reveno kaj foriris.</p>

<p class="p">Feliĉe ĉiu trovis bonan majstron kaj plene ellernis
sian metion.</p>

<p class="p">La forĝisto subforĝis la ĉevalojn de la
 reĝo kaj pensis:</p>

<p class="p">&quot;Farita estas la afero, la domo estas via.&quot;</p>

<p class="p">La barbiro razis nur altrangulojn kaj pensis la samon. La skermisto
ricevis multe da batoj, sed li kunpremis la dentojn kaj ne
ĉagreniĝis, ĉar li pensis:</p>

<p class="p">&quot;Se vi timos batojn, vi neniam ricevos la domon.&quot;</p>

<p class="p">Kiam pasis la difinita tempo, ili revenis al la patro; sed ili ne
sciis, kiamaniere trovi plej bonan okazon por montri sian arton, sidis
kune kaj interkonsiliĝis. Subite ili ekvidis leporon, trakuranta
la kampon.</p>

<p class="p">&quot;Jen ĝi venas kvazaŭ invitita,&quot; diris la barbiro,
prenis sian pladeton kaj sapon, ŝaŭmigis ĝin,
ĝis la leporo proksimiĝis, poste dum ĝia kurado
sapumis ĝin kaj razis ĝian barbon: li ne vundetis
ĝin, nek kaŭzis doloron.</p>

<p class="p">&quot;Tio plaĉas al mi,&quot; diris la patro, &quot;se viaj fratoj ne
estos pli lertaj, la domo estos via.&quot;</p>

<p class="p">Post momento galope preterveturis sinjoro en kaleŝo.</p>

<p class="p">&quot;Nun vi vidos, patro, kion mi scias,&quot; diris la forĝisto,
kuris al la kaleŝo, deŝiris de la galopanta ĉevalo
la kvar hufoferojn kaj alnajlis kvar novajn.</p>

<p class="p">&quot;Brave,&quot; diris la patro, &quot;vi ne estas malpli lerta ol via
frato; mi ne scias, al kiu mi devas doni la domon.&quot;</p>

<p class="p">La tria diris:</p>

<p class="p">&quot;Permesu ankaŭ al mi montri mian arton.&quot;</p>

<p class="p">Ekpluvis, la skermisto eltiris la spadon kaj eksvingis ĝin
super la kapo: neniu guto falis sur lin. La pluvo pligrandiĝis
kaj fine la akvo fluis kvazaŭ el kuvo: la skermisto svingis la
spadon pli kaj pli rapide kaj restis tute seka kvazaŭ sub
tegmento.</p>

<p class="p">Ekmiregis la patro, vidante tion kaj diris:</p>

<p class="p">&quot;Vi faris plej bonan majstroverkon, la domo estas via.&quot;</p>

<p class="p">La du aliaj akceptis la verdikton sen protesto. Ĉar
ĉiuj tri amis unu la alian, ili restis en la domo kaj ĉiu
laboris en sia metio; kiel lertaj specialistoj ili havis grandan
klientaron. Ili vivis feliĉe ĝis maljuna aĝo, kaj
kiam unu malsaniĝis kaj mortis, la du aliaj tiel
ĉagreniĝis, ke ankaŭ ili malsaniĝis kaj
mortis. Ĉiujn tri, ĉar ili estis tiel lertaj kaj tiel amis
unu la alian, oni metis en unu tombon.</p>

<hr>
<div class="footer"><a href="steloj_talaroj.html">Steloj talaroj &gt;&gt;</a></div>
</body>
</html>
