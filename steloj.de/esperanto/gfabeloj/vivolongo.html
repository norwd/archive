<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>La vivolongo</title>
</head>
<body background="../bld/papero.jpg">
<div class="header">
<span class="header_left"><a href="negxulino_kaj_rozulino.html">&lt;&lt; Neĝulino kaj Rozulino</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">La vivolongo</h3>

<p class="first_p">Kiam Dio, kreinte la mondon, volis difini la vivolongon de
ĉiuj kreaĵoj, la azeno venis kaj demandis:</p>

<p class="p">&quot;Sinjoro, kiel longe mi vivos?&quot;</p>
 
<p class="p">&quot;Tridek jarojn,&quot; respondis Dio, &quot;ĉu vi estas
kontenta?&quot;</p>

<p class="p">&quot;Ah, Sinjoro,&quot; respondis la azeno, &quot;tio estas longa
tempo. Pensu pri mia penplena vivo: de la mateno ĝis la nokto mi
devas porti grandajn ŝarĝojn, treni sakojn da greno en la
muelejon, por ke aliaj manĝu panon, kaj ricevi kiel instigon nur
vipojn kaj piedbatojn! Forprenu parton el la longa tempo!&quot;</p>

<p class="p">Dio ekkompatis ĝin kaj reprenis dek ok jarojn. La azeno
foriris kontenta, aperis la hundo.</p>

<p class="p">&quot;Kiel longe vi volas vivi?&quot; diris Dio al li, &quot;por la azeno
tridek jaroj estas tro multe, sed al vi la nombro kredeble
plaĉos.&quot;</p>

<p class="p">&quot;Sinjoro,&quot; respondis la hundo, &quot;ĉu tia estas via volo?
Pensu, kiel multe mi devas kuri, miaj piedoj ne taŭgos tiel
longe; kaj kiam mi perdos la voĉon kaj la dentojn, kion mi
faros? mi povos nur kuri el unu angulo en alian kaj murmuri?&quot;</p>

<p class="p">Dio konsentis, ke ĝi estas prava kaj reprenis dek du
jarojn. Poste venis la simio.</p>

<p class="p">&quot;Vi sendube volos vivi tridek jarojn?&quot; diris al li Sinjoro,
&quot;vi ne bezonas labori kiel la azeno kaj hundo, kaj ĉiam estas
gaja.&quot;</p>

<p class="p">&quot;Ah Sinjoro,&quot; respondis ĝi, &quot;tio nur ŝajnas, sed
la realo estas tute alia. Se ne mankas manĝaĵo, mi ne
havas kuleron. Mi ĉiam devas gaje petoli, fari grimacojn por ke
la homoj ridu, kaj kiam ili donas al mi pomon kaj mi ekmordas,
ĝi estas maldolĉa. Kiel ofte la spritaĵoj kovras
malĝojon! Por tridek jaroj ne sufiĉos miaj fortoj.&quot;</p>

<p class="p">Dio estis kompatema kaj reprenis dek jarojn. Fine aperis la homo,
gaja, sana kaj freŝa, kaj petis, ke Dio difinu lian tempon.</p>

<p class="p">&quot;Vi vivos tridek jarojn,&quot; diris Sinjoro, &quot;ĉu tio
 sufiĉas?&quot;</p>

<p class="p">&quot;Kiel mallonga tempo!&quot; ekkriis la homo, &quot;kiam mia domo estos
konstruita kaj la fajro ekbrulos en mia propra fajrujo, kiam arboj
plantitaj de mi ekhavos fruktojn kaj mi komencos ĝui la vivon,
tiam mi devos morti! Sinjoro, plilongigu mian vivon.&quot;</p>

<p class="p">&quot;Mi aldonos al vi la dek ok jarojn de la azeno,&quot; diris
Sinjoro.</p>

<p class="p">&quot;Tio ne sufiĉas,&quot; respondis la homo.</p>

<p class="p">&quot;Vi havos ankaŭ la dek du jarojn de la hundo.&quot;</p>

<p class="p">&quot;Ankoraŭ ne sufiĉe.&quot;</p>

<p class="p">&quot;Bone,&quot; diris Dio, &quot;mi donos al vi ankaŭ la dek
jarojn de la azeno, sed pli multe vi ne ricevos.&quot;</p>

<p class="p">La homo foriris, sed ne kontenta. La homo do vivas sepdek
jarojn. La unuaj tridek estas liaj homaj jaroj, ili rapide pasas: li
estas sana, gaja, ĝoje laboras kaj ĝuas sian
ekzistadon. Sekvas la dek ok jaroj de la azeno: la homo ricevas
ŝarĝojn unun post alia, li devas porti grenon, kiu nutras
aliajn, batoj kaj puŝoj estas lia rekompenco. Poste venas la dek
du jaroj de la hundo, li kuŝas en anguloj, murmuras kaj ne havas
plu dentojn por mordi. Kiam ĉi tiu tempo pasas, venas la finaj
dek jaroj de la simio: la homo, malsaĝa kaj malsprita, estas
mokata de la infanoj.</p>

<hr>
<div class="footer"><a href="senditoj_de_morto.html">La senditoj de morto &gt;&gt;</a></div>
</body>
</html>
