<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>La ora birdo</title>
</head>
<body background="../bld/papero.jpg">
<div class="header">
<span class="header_left"><a href="negxulino.html">&lt;&lt; Neĝulino</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">La ora birdo</h3>

<p class="first_p">Estis antaŭ jaroj reĝo. Li havis malantaŭ la
palaco ĝardenon, kaj en ĝi arbon, kiu havis orajn
pomojn. Kiam la pomoj maturiĝis, oni kalkulis ilin; sed tuj en
la posta tago unu mankis. Oni raportis pri tio al la reĝo, kaj
li ordonis starigi ĉiunokte gardistojn sub la arbo.</p>

<p class="p">La reĝo havis tri filojn. La plej aĝan li sendis
ĉe noktiĝo en la ĝardenon; sed noktomeze la dormo
fermis al la junulo la okulojn, kaj matene ree mankis unu pomo.</p>

<p class="p">En la posta nokto staris garde la dua filo, sed li ne pli bone
sukcesis: kiam sonoris la dekdua horo, li ekdormis, kaj matene mankis
unu pomo.</p>

<p class="p">Venis la vico de la tria filo, sed la patro ne fidis al li kaj
pensis, ke li estos ankoraŭ malpli sukcesa ol la fratoj; tamen
fine li donis sian permeson.</p>

<p class="p">La junulo ekkuŝis sub la arbo kaj zorge forpeladis de si la
dormon. Kiam sonoris la dekdua horo, io ekbruis en la aero; en la lumo
de la luno li vidis flugantan birdon, kies ora plumaro brile
radiis. La birdo malleviĝis sur la arbon kaj ĝuste
deŝiris unu pomon, kiam la knabo sendis sagon en ĝin. La
birdo forflugis, sed la sago trafis la plumaron, kaj ora plumo falis
teren. La junulo levis ĝin, alportis ĝin matene al la
reĝo kaj rakontis, kion li vidis nokte. La reĝo kunvokis
la konsilistaron, kaj ĉiu certigis, ke tia plumo valoras pli
multe ol la tuta regno.</p>

<p class="p">&quot;Se la plumo estas tiel multekosta, unu 
estas por mi nenio, mi devas havi la tutan birdon.&quot;</p>

<p class="p">La plej aĝa filo ekiris serĉi la oran birdon. Li fidis
al sia saĝo kaj estis certa, ke li trovos ĝin. Post iom da
tempo li vidis vulpon, kiu sidis apud arbaro. La princo levis la
pafilon kaj ekcelis.</p>

<p class="p">&quot;Ne pafu!&quot; kriis la vulpo, &quot;mi donos al vi por tio bonan
konsilon. Vi serĉas la oran birdon kaj hodiaŭ vespere vi
venos en kamparon, kie du gastejoj staras unu kontraŭ la
alia. Unu estas hele lumigita kaj gaje estas en ĝi: ne eniru
tien, iru en la alian, kvankam ĝi ne plaĉos al vi.&quot;</p>

<p class="p">&quot;Ĉu povas doni prudentan konsilon tiel malsaĝa
besto?&quot; pensis la reĝa filo kaj pafis, sed maltrafis la
vulpon, kiu etendis la voston kaj forkuris en la arbaron.</p>

<p class="p">La junulo pluiris kaj venis vespere en la kamparon, kie staris
ambaŭ gastejoj: en unu oni kantis kaj dancis, la alia estis
malgaja kaj malĝoja.</p>

<p class="p">&quot;Mi estus malsaĝulo,&quot; pensis la princo, &quot;se mi irus en
la mizeran gastejon kaj preterpasus la belan.&quot;</p>

<p class="p">Li eniris en la gajan domon, vivis tie lukse kaj gaje kaj forgesis
la birdon, la patron kaj ĉiujn bonajn konsilojn.</p>

<p class="p">Kiam pasis iom da tempo kaj la plej aĝa filo ne revenis
hejmen, la dua ekiris serĉi la oran birdon. Same kiel la plej
aĝa li renkontis la vulpon kaj ne obeis ĝian bonan
konsilon. Li venis al la du gastejoj. En unu, kie sonis gajeco,
ĉe la fenestro sidis lia frato. Li ne povis kontraŭstari
la logon, eniris kaj vivis tie, zorgante nur pri sia plezuro.</p>

<p class="p">Ree pasis iom da tempo. La plej juna princo volis sekvi la fratojn
kaj serĉi fortunon, sed la patro ne permesis:</p>

<p class="p">&quot;Vane li irus; certe li ne trovos la oran birdon, se la pli
aĝaj ne sukcesis. Se io malfeliĉa okazos al li, li ne
scios kion fari. Saĝo mankas al li.&quot;</p>

<p class="p">Sed fine, kiam la knabo ne lasis lin trankvila, la reĝo
permesis al li iri. Apud la arbaro ree sidis la vulpo, kiu petis
kompaton kaj donis la bonan konsilon. La junulo estis bonkora kaj
diris:</p>

<p class="p">&quot;Trankviliĝu, vulpeto, mi ne turmentos vin.&quot;</p>

<p class="p">&quot;Vi tion ne bedaŭros,&quot; respondis la
vulpo. &quot;Sidiĝu sur mian voston, vi rapide forveturos.&quot;</p>

<p class="p">Apenaŭ la princo sidiĝis, la vulpo ekkuris galope
trans ŝtonojn kaj akvojn, ― la haroj fajfis en la
vento. Kiam ili venis en la kamparon, la princo desaltis,
senŝancelige eniris en la mizeran gastejon kaj trankvile pasigis
tie la nokton.</p>

<p class="p">La postan tagon, kiam li venis en la kampon, la vulpo jam sidis tie
kaj diris:</p>

<p class="p">&quot;Mi diros al vi, kion vi devas fari nun. Iru rekte
antaŭen, ĝis vi venos al kastelo, antaŭ kiu vi
vidos tutan taĉmenton da soldatoj. Ne timu ilin, ĉar ili
ĉiuj dormos kaj ronkos. Iru inter ili rekte en la kastelon;
pasinte tra ĉiuj ĉambroj vi venos en ĉambron, kie la
ora birdo sidas en ligna kaĝo. Apude vi trovos malplenan
kaĝon por pompo, sed gardu vin elpreni la birdon el la malbela
kaĝo kaj meti en la luksan, alie ve al vi!&quot;</p>

<p class="p">Post tiuj ĉi vortoj la vulpo ree etendis la voston, kaj la
reĝa filo sidiĝis sur ĝin: galop', galop' trans
ŝtonojn kaj akvojn, ― la haroj fajfis en la vento.</p>

<p class="p">Kiam li atingis la kastelon, li trovis ĉion tiel, kiel
rakontis la vulpo. La reĝa filo venis en ĉambron, kie la
ora birdo sidis en ligna kaĝo, kaj apude estis ora kaĝo;
la tri oraj pomoj kuŝis sur la planko. La junulo pensis, ke
ridinde estus lasi la belan birdon en la malbela kaĝo, malfermis
la pordon, prenis la birdon kaj metis en la oran.</p>

<p class="p">En la sama momento eksonis terura krio de la birdo. La soldatoj
vekiĝis, sin ĵetis al la princo kaj forkondukis lin en
malliberejon. En la posta tago li estis juĝata: li konfesis
ĉion kaj estis kondamnita al morto. La reĝo diris, ke li
donacos al li la vivon, se li alportos la oran ĉevalon, kiu
kuras pli rapide ol la vento. Se li sukcesos, li ricevos rekompence
ankaŭ la oran birdon.</p>

<p class="p">La princo ekiris, sed li estis malĝoja, ĉar kie trovi
la oran ĉevalon? Subite li ekvidis la malnovan amikon, la
vulpon, kiu sidis ĉe la vojo.</p>

<p class="p">&quot;Vi vidas,&quot; diris la vulpo, &quot;kio okazis, ĉar vi ne
obeis mian konsilon. Sed ne ĉagreniĝu, mi helpos vin kaj diros,
kiamaniere vi povos akiri la oran ĉevalon. Iru rekte
antaŭen, vi venos al kastelo, kie la ĉevalo staras en
stalo. Antaŭ la stalo kuŝos la servistoj, sed ili dormos
kaj ronkos kaj vi povas trankvile elkonduki la ĉevalon. Sed
memoru jenon: surmetu sur ĝin la eluzitan selon el ligno kaj
ledo, ne la oran apude pendantan, alie ve al vi!&quot;</p>

<p class="p">Dirinte ĉi tion, la vulpo etendis la voston kaj la reĝa
filo sidiĝis sur ĝin: galop', galop' trans ŝtonojn
kaj akvojn, ― la haroj fajfis en la vento. Ĉio okazis tiel,
kiel rakontis la vulpo. Li venis en la stalon, kie la ora ĉevalo
staris; sed kiam li estis metonta sur ĝin la eluzitan selon, li
ekpensis:</p>

<p class="p">&quot;Mi ofendos la belan beston, se mi ne metos sur ĝin la oran
selon, kvazaŭ kreitan por ĝi.&quot;</p>

<p class="p">Sed apenaŭ la ora selo ektuŝis la ĉevalon, la
besto laŭte ekblekis. La servistoj vekiĝis, kaptis la
junulon kaj ĵetis lin en malliberejon. En la posta tago la
juĝo kondamnis lin al morto, sed la reĝo promesis donaci
al li la vivon kaj aldone la oran ĉevalon, se li forrabos la
princinon el la ora kastelo.</p>

<p class="p">Kun peza koro ekiris la junulo, sed feliĉe li baldaŭ
renkontis la fidelan vulpon.</p>

<p class="p">&quot;Mi devus forlasi vin en via malfeliĉo,&quot; diris la vulpo,
&quot;sed mi kompatas vin kaj ankoraŭ unu fojon mi vin savos. La
vojo kondukos vin rekte al la ora kastelo. Vespere vi venos tien, kaj
nokte, kiam ĉio eksilentos, la princino iros en bandomon. Kiam
ŝi eniros, saltu al ŝi kaj ŝin kisu: ŝi sekvos
vin kaj vi povos ŝin forkonduki. Sed ne permesu al ŝi
adiaŭi la gepatrojn, alie ve al vi!&quot;</p>

<p class="p">La vulpo etendis la voston kaj la reĝa filo sidiĝis sur
ĝin: galop', galop' trans ŝtonojn kaj akvojn, ― la
haroj fajfis en la vento. Li venis al la ora kastelo kaj ĉio
okazis, kiel diris la vulpo.</p>

<p class="p">Li atendis ĝis la noktomezo kaj kiam ĉiujn jam lulis la
dormo kaj la princino iris en la bandomon, li saltis al ŝi kaj
ŝin kisis. Ŝi diris, ke ŝi volonte iros kun li, sed
petegis lin kun larmoj en la okuloj, ke li permesu al ŝi
adiaŭi la gepatrojn. Komence li kontraŭstaris al
ŝiaj petoj, sed fine, kiam ŝi ploris pli kaj pli plende
kaj falis al liaj piedoj, li konsentis.</p>

<p class="p">Apenaŭ ŝi alpaŝis al la lito de la patro, li
vekiĝis kaj kun li la tuta kastelo. Oni kaptis la junulon kaj
ĵetis en malliberejon.</p>

<p class="p">En la posta tago la reĝo diris:</p>

<p class="p">&quot;Vi perdos la vivon, se vi ne forigos la monton, kiu kuŝas
antaŭ miaj fenestroj kaj trans kiu mi ne povas vidi la
landon. En la daŭro de ok tagoj la laboro devas esti farata. Se
vi sukcesos, vi rekompence ricevos mian filinon.&quot;</p>

<p class="p">La princo dum sep tagoj fosis kaj ŝovelis seninterrompe, sed
post sep tagoj li vidis, ke la rezultato estas nula; li malĝojis
kaj malesperis. La sepan vesperon aperis la vulpo kaj diris:</p>

<p class="p">&quot;Vi ne meritas mian helpon, tamen iru kaj kuŝiĝu, mi
faros vian laboron.&quot;</p>

<p class="p">En la posta mateno, kiam li vekiĝis kaj rigardis tra la
fenestro, li ne vidis plu la monton. Li ĝojplena rapidis al la
reĝo kaj raportis al li, ke la kondiĉo estas
plenumita. Vole nevole la reĝo devis efektivigi la promeson kaj
doni al li la princinon.</p>

<p class="p">Nun ili ambaŭ ekiris kaj baldaŭ renkontis la
vulpon.</p>

<p class="p">&quot;La plej bonan parton vi jam havas,&quot; li diris, &quot;sed al
la princino el la ora kastelo mankas ankoraŭ la ora
ĉevalo.&quot;</p>

<p class="p">&quot;Kiamaniere akiri ĝin?&quot; demandis la junulo.</p>

<p class="p">&quot;Mi tuj diros al vi,&quot; respondis la vulpo. &quot;Antaŭ
ĉio konduku la princinon al la reĝo, kiu sendis vin en la
oran kastelon. Granda ĝojo ekregos tie, oni volonte donos al vi
la oran ĉevalon. Kiam oni ĝin alkondukos, tuj saltu sur
ĝin kaj etendu al ĉiuj manon por adiaŭo, laste al
la princino. Kiam vi tenos ŝian manon, surtiru ŝin rapide
sur la selon kaj forgalopu. Neniu kaptos vin, ĉar la
ĉevalo kuros pli rapide ol la vento.&quot;</p>

<p class="p">Ĉio estis sukcese plenumita kaj la reĝa filo forrabis
sur la ora ĉevalo la belan princinon. Baldaŭ li renkontis
la vulpon, kiu diris al la junulo:</p>

<p class="p">&quot;Nun mi helpos vin akiri la oran birdon. Kiam vi estos proksime
de la kastelo, kie estas la ora birdo, igu la princinon malsupreniri
de la ĉevalo, mi ŝin gardos. Poste rajdu sur la ora
ĉevalo en la kastelan korton. Ĉiuj ekĝojos, vidante vin,
kaj oni alportos al vi la oran birdon. Kiam vi havos la kaĝon en
la manoj, tuj galopu ree al ni kaj prenu la princinon.&quot;</p>

<p class="p">Ĉio bone sukcesis, kaj kiam la princo estis revenonta hejmen
kun siaj trezoroj, la vulpo diris:</p>

<p class="p">&quot;Nun vi devas rekompenci mian helpon.&quot;</p>

<p class="p">&quot;Kion vi postulas?&quot; demandis la junulo.</p>

<p class="p">&quot;Kiam ni venos tien en la arbaron, mortpafu min kaj
detranĉu miajn piedojn kaj kapon.&quot;</p>

<p class="p">&quot;Tio estus bela dankemo,&quot; diris la reĝa filo, &quot;mi
faros ĝin por nenio en la mondo.&quot;</p>

<p class="p">La vulpo diris:</p>

<p class="p">&quot;Se vi ne volas tion fari, mi devas forlasi vin,
sed antaŭ la foriro, mi donos al vi bonan konsilon. Gardu vin
kontraŭ du aferoj: ne aĉetu viandon de la pendigilo kaj
ne sidiĝu sur randon de puto.&quot;</p>

<p class="p">La junulo pensis:</p>

<p class="p">&quot;Stranga besto kun strangaj kapricoj! Kiu aĉetus viandon de
la pendigilo! Mi neniam sentis inklinon sidiĝi sur randon de
puto.&quot;</p>

<p class="p">Li rajdis antaŭen kun la bela princino, kaj la vojo kondukis
lin tra la kamparo, kie restis ambaŭ liaj fratoj. Granda
popolamaso nun kriis tie, unuj puŝis la aliajn. Kiam li
demandis, kio okazas, oni respondis, ke du homoj estas pendigotaj. Li
proksimiĝis kaj rekonis siajn fratojn, kies konscienco estis
ŝargita per multaj kulpoj kaj kiuj perdis sian tutan havon. Li
demandis, ĉu li povus ilin liberigi.</p>

<p class="p">&quot;Se vi pagos por ili,&quot; oni respondis, &quot;sed kial perdi monon
por tiaj friponoj!&quot;</p>

<p class="p">Sen longaj konsideroj la princo pagis por ili kaj ili ĉiuj
kune forveturis.</p>

<p class="p">Ili venis en la arbaron, en kiu ili iam renkontis la
vulpon. Agrable estis tie kaj malvarmete; la fratoj do diris:</p>

<p class="p">&quot;Ni ripozu iom ĉe la puto, ni trinku kaj manĝu!&quot;
Li konsentis kaj dum la interparolado li forgesis la averton,
sidiĝis sur la randon, ne suspektante perfidon. La fratoj
enpuŝis lin en la puton, prenis la princinon, la ĉevalon
kaj la birdon kaj ekiris hejmen.</p>

<p class="p">&quot;Jen ni akiris ne nur la oran birdon,&quot; ili diris, &quot;sed
ankaŭ la oran ĉevalon kaj la virgulinon el la ora
kastelo.&quot;</p>

<p class="p">Granda estis la ĝojo, sed la ĉevalo ne volis
manĝi, la birdo ne fajfis, kaj la knabino sidis kaj ploris.</p>

<p class="p">La plej juna filo ne pereis en la puto. Ĝi estis feliĉe
senakva kaj li falis sendifekta sur molan muskon, sed ne povis
eliri.</p>

<p class="p">Ankaŭ en tiu malfeliĉo la fidela vulpo ne forlasis
lin. Ĝi alkuris kaj riproĉis la princon, ke li forgesis
ĝian konsilon.</p>

<p class="p">&quot;Mi ne povas forlasi vin,&quot; ĝi diris, &quot;mi eltiros vin
al la taga lumo.&quot;</p>

<p class="p">Ĝi diris al la reĝa filo, ke li kaptu ĝian voston
kaj forte ĝin tenu, kaj ĝi eltiris la junulon supren.</p>

<p class="p">&quot;Vi ne estas ankoraŭ sen danĝero,&quot; diris la
vulpo, &quot;viaj fratoj ne estas certaj, ĉu vi mortis; ili
ĉirkaŭis la arbaron per gardistoj kun ordono mortigi vin,
se vi revenos.&quot;</p>

<p class="p">Malriĉulo sidis ĉe la vojo, la junulo
interŝanĝis kun li la vestojn kaj tiamaniere sukcesis
eniri en la kastelon. Neniu lin rekonis, sed la birdo komencis fajfi,
la ĉevalo komencis manĝi kaj la princino ĉesis
plori. La reĝo ekmiris kaj demandis:</p>

<p class="p">&quot;Kion tio signifas?&quot;</p>

<p class="p">La princino respondis:</p>

<p class="p">&quot;Mi ne scias, sed estis tiel malĝoje al mi, kaj nun mi
estas tiel gaja! Ŝajnas al mi, ke venis mia vera
fianĉo.&quot;</p>

<p class="p">Ŝi rakontis ĉion, kio okazis, kvankam la du fratoj
estis minacintaj mortigi ŝin, se ŝi malkaŝos ilian
perfidon.</p>

<p class="p">La reĝo kunvokis ĉiujn, kiuj estis en la kastelo; venis
ankaŭ la junulo, kiel malriĉulo en ĉifonoj, sed la 
princino tuj rekonis lin kaj saltis al lia brusto. La sendiaj fratoj
estis kaptitaj kaj kondamnitaj al morto, kaj la plej juna princo
edziĝis kun la bela virgulino kaj estis proklamita heredonto de
la reĝo.</p>

<p class="p">Kaj la malfeliĉa vulpo? Longe, longe post ĉi tiuj
okazoj la princo foje iris en la arbaron kaj renkontis la vulpon, kiu
diris:</p>

<p class="p">&quot;Vi posedas nun ĉion, kion vi deziris, sed mia
malfeliĉo ne havas finon; sed se vi volos, vi povos min
savi.&quot;</p>

<p class="p">Kaj ĝi ree petegis, ke li mortpafu ĝin kaj
detranĉu ĝiajn piedojn kaj kapon. Apenaŭ la
reĝa filo tion faris, la vulpo fariĝis homo. Li estis
neniu alia, ol la frato de la bela princino. Kiam la kruela
sorĉo estis forigita, nenio mankis en ilia feliĉo
ĝis la morto.</p>

<hr>
<div class="footer"><a href="fisxkaptisto_kaj_edzino.html">Fiŝkaptisto kaj lia edzino &gt;&gt;</a></div>
</body>
</html>
