<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>La maljunulino Holle</title>
</head>
<body background="../bld/papero.jpg">
<div class="header">
<span class="header_left"><a href="kuragxa_tajloro.html">&lt;&lt; La kuraĝa tajloreto</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">La maljunulino Holle</h3>

<p class="first_p">Vidvino havis du filinojn: unu estis bela kaj diligenta, la alia
abomena kaj maldiligenta. Sed ŝi pli amis la malbelan, kiu estis
ŝia vera filino, kaj la alia devis fari la tutan laboron kaj
esti cindrulino en la domo. La malfeliĉa knabino devis
ĉiutage sidi sur la vojo ĉe puto kaj ŝpini tiel
multe, ke la sango fluis el ŝiaj fingroj. Foje la bobeno
fariĝis tute sanga, kaj ŝi kliniĝis al la puto por
lavi la fadenojn, sed ŝi ellasis la bobenon kaj ĝi falis
en la akvon. Ŝi ekploris, kuris al la duonpatrino kaj rakontis
la malfeliĉon. La malbona virino malĝentile insultis
ŝin kaj diris senkompate:</p>

<p class="p">&quot;Reportu la bobenon el la akvo, se vi lasis ĝin fali en la
puton.&quot;</p>

<p class="p">La knabino revenis al la puto kaj ne sciis kion fari:
ĉagrenita ŝi saltis en la akvon por reporti la
bobenon. Ŝi perdis la konscion kaj kiam ŝi vekiĝis
kaj rekonsciiĝis, ŝi estis sur bela herbejo, kie la suno
brilis kaj miloj da floroj bonodoris. Ŝi iris tra la herbejo kaj
venis al forno, kiu estis plena de pano. La pano vokis:</p>

<p class="p">&quot;Ah, eltiru min, eltiru min; alie mi forbrulos, mi estas jam de
longe tute bakita.&quot;</p>

<p class="p">Ŝi proksimiĝis kaj eltiris per ŝovelilo
ĉiujn panbulojn unu post alia. Ŝi daŭrigis la vojon
kaj venis al arbo tute kovrita de pomoj, kiu vokis:</p>

<p class="p">&quot;Skuu min, skuu min, ĉiuj miaj pomoj jam estas
maturaj.&quot;</p>

<p class="p">Ŝi ekskuis la arbon kaj la pomoj falis kvazaŭ pluvo;
ŝi skuis tiel longe, ĝis neniu pomo restis supre, kolektis
ĉiujn en unu amason kaj foriris. Fine ŝi venis al dometo,
el kiu elrigardis maljuna virino. La knabino ektimis, ĉar la
maljunulino havis grandajn dentojn, kaj volis forkuri, sed la bona
virino alvokis ŝin dirante:</p>

<p class="p">&quot;Kion vi timas, kara infano? Restu ĉe mi; se vi bone faros
la laboron, vi vivos trankvile kaj feliĉe. Vi devas nur bone
prepari mian liton kaj bati tiel la plumkovrilon, ke la plumoj flugu,
tiam neĝos en la mondo; mi estas maljunulino Holle.&quot;</p>

<p class="p">Aŭdante la ĝentilajn vortojn la knabino
kuraĝiĝis kaj konsentis akcepti la servadon. La orfino
zorgis pri ĉio por kontentigi sian sinjorinon kaj ĉiam
tiel forte batis la plumkovrilon, ke la plumoj flugis kiel neĝaj
flokoj. Kiel rekompencon ŝi ĝuis feliĉan vivon:
neniam ŝi aŭdis malĝentilan vorton kaj manĝis
ĉiutage kuiritan kaj rostitan viandon.</p>

<p class="p">Pasis iom da tempo, kaj la knabino malĝojiĝis. Komence
ŝi mem ne sciis, kio mankas al ŝi, fine ŝi
komprenis, ke tio estas la sopiro al la hejmo; kvankam ĉi tie
ŝi estis milfoje pli feliĉa, tamen ŝi deziris
reveni.</p>

<p class="p">Fine ŝi diris al la maljunulino:</p>

<p class="p">&quot;La sopiro al la hejmo turmentas min, kvankam ĉi tie
malsupre mi vivas tre feliĉa, mi ne povas resti pli longe kaj
devas reveni al la miaj.&quot;</p>

<p class="p">Holle diris:</p>

<p class="p">&quot;Plaĉas al mi, ke vi deziras reveni hejmen. Vi fidele min
servis, mi mem kondukos vin supren.&quot;</p>

<p class="p">Ŝi prenis la manon de la orfino kaj kondukis ŝin al
granda pordego. Ĝi estis malfermita kaj kiam la knabino staris
tie, ekfalis granda ora pluvo, La oro gluiĝis al ŝi kaj 
kovris ŝin tutan.</p>

<p class="p">&quot;Tio estas por vi, ĉar vi estis tiel diligenta,&quot; diris
la maljunulino, redonante al ŝi la bobenon, kiun ŝi perdis
en la puto.</p>

<p class="p">La pordego fermiĝis kaj la orfino estis supre en la mondo, ne
malproksime de la hejma domo.</p>

<p class="p">Kiam ŝi venis en la korton, la koko kriis:</p>

<center class="lg">
<span class="l">&quot;Kikeriki!</span><br>
<span class="l">Nia ora knabino estas tie ĉi.&quot;</span><br>
</center>

<p class="p">Ŝi eniris, kaj ĉar ŝi estis tuta kovrita de oro,
la patrino kaj fratino bone ŝin akceptis. Ŝi rakontis
ĉion, kion ŝi travivis. Kiam la patrino eksciis, kiel
ŝi akiris la riĉaĵojn, ŝi ekdeziris la saman
feliĉon por la malbela kaj maldiligenta filino kaj ordonis al
ŝi ŝpini ĉe la puto. La knabino intence pikis siajn
fingrojn kaj disgratis la manon per dorno por makuli la bobenon; poste
ŝi ĵetis ĝin en la puton kaj mem saltis en
ĝin. Same kiel la fratino ŝi venis sur belan herbejon kaj
iris la saman vojeton. Kiam ŝi venis al la forno, la pano ree
kriis:</p>

<p class="p">&quot;Ah, eltiru min, eltiru min, alie mi forbrulos, mi estas jam de
longe tute bakita.&quot;</p>

<p class="p">Sed la maldiligenta knabino respondis:</p>

<p class="p">&quot;Bela propono, mi tute ne volas malpurigi miajn manojn,&quot; kaj
foriris. Baldaŭ ŝi venis al la pomarbo, kiu vokis:</p>

<p class="p">&quot;Skuu min, skuu min, ĉiuj miaj fruktoj jam estas
 maturaj.&quot;</p>

<p class="p">Ŝi respondis:</p> 

<p class="p">&quot;Por ke pomo falu sur mian kapon?&quot; kaj foriris.</p>

<p class="p">Kiam ŝi venis en la domon de la maljunulino, ŝi ne
timis, ĉar ŝi jam aŭdis pri ŝiaj grandaj
dentoj, kaj tuj dungis sin. En la unua tago ŝi venkis sian
maldiligentecon: estis laborema kaj obeema, ĉar ŝi pensis
pri la ricevota oro; sed jam en la dua tago ŝi komencis
maldiligenti kaj en la tria ŝi tute ne volis matene
leviĝi. La liton ŝi ankaŭ preparis ne zorge, kaj ne
batis la plumkovrilon tiel, ke la plumoj flugu. Fine ŝi tedis
sian sinjorinon, kiu eksigis ŝin. La maldiligenta knabino estis
kontenta kaj atendis nur la oran pluvon; la maljunulino kondukis
ŝin al la pordego, sed kiam la knabino staris tie,
anstataŭ oro oni elverŝis sur ŝin peĉon el
granda kaldrono.</p>

<p class="p">&quot;Jen la rekompenco por via servado,&quot; diris la maljunulino kaj
fermis la pordegon. La knabino tuta kovrita de peĉo revenis
hejmen kaj la koko sidanta sur la puto kriis:</p>

<center class="lg">
<span class="l">&quot;Kikeriki!</span><br>
<span class="l">La malpura knabino estas tie ĉi.&quot;</span><br>
</center>

<p class="p">La peĉo algluiĝis tiel forte, ke ĝi restis
neforigebla dum ŝia tuta vivo.</p>
<hr>
<div class="footer"><a href="bremenaj_muzikistoj.html">La bremenaj muzikistoj &gt;&gt;</a></div>
</body>
</html>
