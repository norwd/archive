<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>La senditoj de morto</title>
</head>
<body background="../bld/papero.jpg">
<div class="header">
<span class="header_left"><a href="vivolongo.html">&lt;&lt; La vivolongo</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">La senditoj de morto</h3>

<p class="first_p">En tempoj malnovaj migris foje giganto sur granda vojo;
subite fremdulo saltis renkonte al li kaj kriis:</p>

<p class="p">&quot;Haltu, neniun paŝon plu!&quot;</p>

<p class="p">&quot;Kio?&quot; diris la giganto, &quot;vi hometo, kiun mi povus dispremi
inter la fingroj, vi volas bari al mi la vojon? Kiu vi estas, ke vi
parolas tiel arogante?&quot;</p>

<p class="p">&quot;Mi estas la morto,&quot;  respondis la alia, &quot;ankaŭ vi
devas obei miajn ordonojn.&quot;</p>

<p class="p">Sed la giganto rifuzis kaj komencis batali kontraŭ la
morto. Longa kaj furioza estis la batalo, fine la giganto venkis kaj
per unu bato de la pugno faligis la morton. La giganto iris sian vojon
kaj la venkita morto kuŝis apud ŝtono kaj estis tiel
senforta, ke ĝi ne povis leviĝi.</p>

<p class="p">&quot;Kio okazos,&quot; diris ĝi, &quot;se mi kuŝos ĉi
tie en la angulo? Neniu plu mortos en la mondo, kaj ĝi estos
tiel plenigita de la homoj, ke ili ne havos sufiĉe da loko por
stari unu apud la alia.&quot;</p>

<p class="p">Dume venis juna viro, freŝa kaj sana, kantis kaj
ĉirkaŭrigardis. Ekvidinte la duone sveninton, li kompate
proksimiĝis, levis ĝin, el sia botelo verŝis en
ĝian buŝon vivigan trinkaĵon kaj atendis, ĝis
ĝi refortiĝis.</p>

<p class="p">&quot;Ĉu vi scias,&quot; diris ĝi ekstarante, &quot;kiun vi
 revivigis.&quot;</p>

<p class="p">&quot;Ne,&quot; diris la junulo, &quot;mi ne konas vin.&quot;</p>

<p class="p">&quot;Mi estas la morto, mi indulgas neniun, mi ne povas fari
esceptojn por vi. Sed por pruvi mian dankemon mi promesas al vi jenon:
mi ne surprizos vin; antaŭ ol mi venos por preni vin, aperos
miaj senditoj.&quot;</p>

<p class="p">&quot;Bone,&quot; diris la junulo, &quot;mi almenaŭ scios, kiam vi
venos kaj ĝis tiu tempo estos trankvila.&quot;</p>

<p class="p">Li foriris. Ĉiam li estis kontenta kaj gaja kaj vivis
pensante neniam pri la morgaŭa tago. Sed la juneco kaj sano
daŭris ne longe, baldaŭ venis malsanoj kaj suferoj, kiuj
turmentis lin tage kaj malhelpis lin dormi nokte.</p>

<p class="p">&quot;Mi ne mortos,&quot; li diris al si mem, &quot;ĉar antaŭe
devas aperi la senditoj de la morto; mi nur dezirus, ke pasu
baldaŭ la malfacilaj tagoj de la malsano.&quot;</p>

<p class="p">Kiam li resaniĝis, li rekomencis la antaŭan gajan
vivon. Foje iu ekfrapis lian ŝultron: post li staris la morto
kaj diris:</p>

<p class="p">&quot;Sekvu min, venis la lasta horo de via vivo.&quot;</p>

<p class="p">&quot;Kiel,&quot; respondis la viro, &quot;ĉu vi ne promesis, ke
antaŭ via veno aperos viaj senditoj? Mi vidis neniun.&quot;</p>

<p class="p">&quot;Silentu,&quot; respondis la morto, &quot;ĉu ili ne aperis unu
post la alia? Ĉu ne venis la febro, kiu skuis vin kaj faligis
sur la liton? Ĉu la kapturno ne vizitis vin? Ĉu la artrito
ne gastis en ĉiuj viaj membroj? Ĉu ne zumis en viaj
oreloj? Ĉu la dentdoloro ne mordis viajn nervojn? Ĉu ne
fariĝis mallumo en viaj okuloj? Ĉu mia samsanga frato, la
dormo, ne rememorigis min al vi ĉiuvespere? Ĉu vi ne
kuŝis ĉiunokte kvazaŭ senviva?&quot;</p>

<p class="p">La viro ne sciis, kion respondi, obeis la fatalon kaj iris kun la
morto.</p>

<hr>
<div class="footer"><a href="pasxtistino_de_anseroj.html">Paŝtistino de anseroj apud puto &gt;&gt;</a></div>
</body>
</html>
