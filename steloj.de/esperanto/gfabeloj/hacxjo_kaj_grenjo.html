<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Haĉjo kaj Grenjo</title>
</head>
<body background="../bld/papero.jpg">
<div class="header">
<span class="header_left"><a href="felicxa_jocxjo.html">&lt;&lt; Feliĉa Joĉjo</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Haĉjo kaj Grenjo</h3>

<p class="first_p">Apud granda arbaro vivis malriĉa lignohakisto kun siaj edzino
kaj du infanoj; la knabeto estis nomata Haĉjo, la knabino
Grenjo. La lignohakisto ne havis multon por dividi kaj manĝi,
kaj foje, kiam en la lando ekregis granda kareco, eĉ la
ĉiutaga pano ekmankis al li. Kiam li vespere meditis pri tio kaj
pro ĉagreno sin turnadis en la lito, li ekĝemis kaj diris
al sia edzino:</p>

<p class="p">&quot;Kion ni faros? Kiamaniere ni nutros la infanojn, se ni mem havas
nenion?&quot;</p>

<p class="p">&quot;Ĉu vi scias,&quot; diris la edzino, &quot;ni kondukos
morgaŭ frumatene la infanojn en la arbaron en plej densan
lokon. Ni ekbruligos fajron por ili, donos al ĉiu 
pecon da pano, lasos ilin solaj kaj revenos al nia laboro. Ili ne
trovos la vojon hejmen kaj ni liberigos nin de ili.&quot;</p>

<p class="p">&quot;Ne,&quot; diris la edzo, &quot;tion mi ne faros. Mia koro ne permesus
al mi lasi la infanojn solaj en la arbaro; sovaĝaj bestoj tuj
alkurus kaj disŝirus ilin.&quot;</p>

<p class="p">&quot;Malsaĝulo,&quot; diris la edzino, &quot;alie ni ĉiuj kvar
mortos pro malsato, vi jam povas raboti tabulojn por la
ĉerkoj.&quot;</p>

<p class="p">Ŝi tiel turmentis lin, ke fine li konsentis.</p>

<p class="p">&quot;Domaĝo, kia domaĝo, malfeliĉaj infanoj&quot;
diris la lignohakisto.</p>

<p class="p">Ankaŭ la infanoj ne povis ekdormi pro malsato kaj
aŭdis, kion la duonpatrino diris al la patro. Grenjo ploris 
maldolĉajn larmojn kaj diris al Haĉjo:</p>

<p class="p">&quot;Venis nia fino.&quot;</p>

<p class="p">&quot;Trankviliĝu Grenjo,&quot; respondis Haĉjo, &quot;ne
malesperu, ni trovos rimedon.&quot;</p>

<p class="p">Kiam la maljunuloj ekdormis, li leviĝis, sin vestis,
malfermis la pordeton kaj ŝteliris eksteren. Hele lumis la luno,
kaj la blankaj ŝtonetoj, kiuj kuŝis antaŭ la domo,
brilis kiel dukatoj. Haĉjo kliniĝis kaj kolektis tiom da
ili, kiom povis teni lia poŝo. Poste li revenis en la
ĉambron kaj diris al Grenjo:</p>

<p class="p">&quot;Timu nenion, kara fratineto, kaj dormu trankvile. Dio ne
forlasos nin.&quot;</p>

<p class="p">Li ree kuŝiĝis kaj ekdormis. Kiam tagiĝis, jam
antaŭ la sunleviĝo la duonpatrino vekis la infanojn:</p>

<p class="p">&quot;Leviĝu, maldiligentuloj, ni iros en la arbaron por alporti
lignon.&quot;</p>

<p class="p">Ŝi donis al ĉiu peceton da pano: &quot;Jen por la
tagmanĝo, sed ne manĝu pli frue, ĉar vi ricevos
neniom plu.&quot;</p>

<p class="p">Grenjo prenis la panon sub la antaŭtukon, ĉar
Haĉjo havis la ŝtonojn en la poŝo. Ĉiuj ekiris
en la arbaron. Kiam ili iom iris, Haĉjo haltis, rigardis
malantaŭen al la domo kaj poste senĉese sin turnis
tien. La patro diris:</p>

<p class="p">&quot;Haĉjo, kial vi tien rigardas kaj restas malantaŭe?
Ĉesigu kaj ne forgesu pri viaj piedoj.&quot;</p>

<p class="p">&quot;Paĉjo, mi rigardas mian blankan kateton, ĝi sidas
sur la tegmento kaj volas diri adiaŭ al mi.&quot;</p>

<p class="p">&quot;Malsaĝulo,&quot; diris la duonpatrino, &quot;tio ne estas via
kateto, tio estas la matena suno, kiu lumigas la kamentubon.&quot;</p>

<p class="p">Sed Haĉjo ne adiaŭis la kateton, li ĵetis la 
blankajn ŝtonetojn ĉiam po unu sur la vojon.</p>

<p class="p">Kiam ili venis en la mezon de la arbaro, la patro diris:</p>

<p class="p">&quot;Kolektu lignon, infanoj, mi ekbruligos fajron, estas
malvarmege.&quot;</p>

<p class="p">Haĉjo kaj Grenjo alportis vergaĵon, tutan monteton da
ĝi. Oni ekbruligis ĝin, kaj kiam la flamoj alte
brulis, la duonpatrino diris:</p>

<p class="p">&quot;Kuŝiĝu, infanoj, apud la fajro kaj ripozu. Ni iros
en la arbaron haki. Kiam ni finos la laboron, ni revenos kaj kunprenos
vin.&quot;</p>

<p class="p">Haĉjo kaj Grenjo sidis apud la fajro kaj tagmeze manĝis
ĉiu sian pecon da pano. La infanoj pensis, ke la patro estas
proksima, ĉar ili aŭdis batojn de la hakilo. Sed tio ne
estis hakilo, ĝi estis branĉo, kiun li ligis al seka arbo
kaj kiun la vento ĵetadis en ĉiujn flankojn.</p>

<p class="p">Ili sidis tiel longe, fine iliaj okuloj fermiĝis pro
laciĝo kaj ili ekdormis. Kiam ili vekiĝis, estis jam
malluma nokto. Grenjo komencis plori kaj diris:</p>

<p class="p">&quot;Kiel ni eliros el la arbaro!&quot; Haĉjo konsolis
ŝin:</p>

<p class="p">&quot;Atendu momenton, la luno leviĝos kaj ni trovos la vojon.&quot;
Kiam leviĝis la plena luno, Haĉjo prenis Grenjon per la
mano kaj iris serĉante la ŝtonetojn, kiuj brilis kiel
novaj arĝentaj moneroj kaj montris al ili la vojon. Ili iris la
tutan nokton kaj ĉe tagiĝo venis al la patra domo. Ili
frapis la pordon kaj kiam la duonpatrino ilin vidis, ŝi
diris:</p>

<p class="p">&quot;Malbonaj infanoj, kial vi tiel longe dormis en la arbaro. Ni
pensis, ke vi tute ne revenos&quot;.</p>

<p class="p">Sed la patro ĝojis, ĉar la konscienco riproĉis lin, 
ke li lasis ilin solaj.</p>

<p class="p">Post ne multe da tempo la mizero revenis en la domon kaj la infanoj
nokte aŭdis, kiel la patrino parolas en la lito al la
patro:</p>

<p class="p">&quot;Ĉio jam estas konsumita, ni havas ankoraŭ duonon da
panbulo, kaj poste... finita estas la kanto. Ni devas
liberiĝi de la infanoj, ni kondukos ilin pli profunde en la
arbaron, por ke ili ne retrovu la vojon; ne ekzistas alia savo 
por ni.&quot;</p>

<p class="p">Granda pezo ekpremegis la koron de la patro kaj li diris:</p>

<p class="p">&quot;Pli bone estus, se vi dividus kun la infanoj vian lastan
peceton.&quot;</p>

<p class="p">Sed ŝi ne volis aŭskulti kaj riproĉis lin:</p>

<p class="p">&quot;kiu diris &quot;a&quot;, devas diri ankaŭ 
&quot;b&quot;; ĉar li cedis la unuan fojon, li devas
cedi ankaŭ nun.&quot;</p>

<p class="p">La infanoj ne dormis kaj aŭdis la interparoladon. Kiam la
gepatroj ekdormis, Haĉjo leviĝis, volis iri eksteren kaj
kolekti ŝtonetojn, kiel antaŭe, sed la patrino
ŝlosis la pordon kaj li ne povis eliri. Li konsolis la
fratineton kaj diris:</p>

<p class="p">&quot;Ne ploru, Grenjo, kaj dormu trankvile. Dio helpos nin.&quot;</p>

<p class="p">Frumatene la patrino venis kaj vekis la infanojn. Ili ricevis po
peco da pano, sed ĝi estis ankoraŭ pli malgranda ol la
unuan fojon. Sur la vojo en la arbaron Joĉĵo dispecigis
ĝin en la poŝo, ofte haltis kaj ĵetis peceton
teren.</p>

<p class="p">&quot;Haĉjo, kial vi haltas,&quot; diris la patro, &quot;iru vian
vojon.&quot;</p>

<p class="p">&quot;Mi rigardas al mia kolombeto, kiu sidas sur la tegmento kaj
volas diri adiaŭ al mi,&quot; respondis Haĉjo.</p>

<p class="p">&quot;Malsaĝulo,&quot; diris la patrino, &quot;tio ne estas via
kolombeto, tio estas la matena suno, kiu lumigas la
kamentubon.&quot;</p>

<p class="p">Dume Haĉjo ĵetis ĉiujn pecetojn unu post la alia
sur la vojon.</p>

<p class="p">La duonpatrino kondukis ilin ankoraŭ pli profunde en 
la arbaron, kie ili estis neniam dum sia tuta vivo. Ree oni
ekbruligis grandan fajron, kaj la patrino diris:</p>

<p class="p">&quot;Sidu ĉi tie, infanoj, kaj kiam vi estos lacaj, vi iom
dormu: ni iros en la arbaron haki lignon, kaj vespere, kiam ni finos
la laboron, ni revenos kaj kunprenos vin.&quot;</p>

<p class="p">Tagmeze Grenjo dividis sian panon kun Haĉjo, kiu
disŝutis sian pecon sur la vojon. Poste ili ekdormis kaj vespero
pasis, sed neniu venis al la malfeliĉaj infanoj. Ili
vekiĝis nur en malluma nokto kaj Haĉjo konsolis la
fratineton per la vortoj:</p>

<p class="p">&quot;Atendu, Grenjo, kiam la luno leviĝos, ni vidos la panajn
pecetojn; ili montros al ni la vojon hejmen.&quot;</p>

<p class="p">Kiam aperis la luno, ili ekiris, sed ili ne trovis la pecetojn,
ĉar la miloj da birdoj, kiuj flugas en la arbaro kaj super la
kampoj, manĝis la panon. Haĉjo diris al Grenjo:</p>

<p class="p">&quot;Ne timu, ni retrovos la vojon,&quot; sed ili ne trovis
 ĝin.</p>


<p class="p">Ili iris la tutan nokton kaj la tutan tagon de la mateno ĝis
la vespero, sed ne eliris el la arbaro. Ili estis tre malsataj,
ĉar ili manĝis nur kelke da beroj, kiujn ili 
trovis sur la tero. Ili estis tiel lacaj, ke la piedoj ne volis plu
porti ilin; ili kuŝiĝis sub arbo kaj ekdormis.</p>

<p class="p">Estis jam la tria mateno de la tempo, kiam ili forlasis la patran domon. Ili 
ree ekiris antaŭen, sed la arbaro estis pli kaj pli densa. Ili estus 
pereintaj sen helpo, kiu venis al ili.</p>

<p class="p">Tagmeze ili ekvidis sur branĉo belan neĝeblankan
birdeton, kiu tiel bele kantis, ke la infanoj haltis kaj
aŭskultis. Kiam ĝi finis, ĝi eksvingis la flugilojn
kaj flugis antaŭ la infanoj. Ili iris post ĝi, ĝis
ili venis al dometo. La birdo sidiĝis sur la tegmento. La
infanoj proksimiĝis kaj rimarkis, ke la domo estas
konstruita el pano kaj kovrita per kukoj; la fenestroj 
estis el hela sukero.</p>

<p class="p">&quot;Jen bona vespermanĝo por ni,&quot; diris Haĉjo. &quot;Mi
manĝos pecon el tegmento kaj vi, Grenjo, provu la fenestron,
ĝi estas dolĉa.&quot;</p>

<p class="p">Haĉjo etendis la manon kaj derompis peceton de la tegmento,
Grenjo stariĝis antaŭ la fenestro kaj mordetis la
vitron. Subite voĉo el la domo ekkriis:</p>

<center class="lg">
<span class="l">&quot;Mi aŭdas mi krak' krak' mordeton,</span><br>
<span class="l">kiu manĝas la dometon?&quot;</span><br>
</center>

<p class="p">La infanoj respondis:</p>

<center class="lg">
<span class="l">&quot;La vento per sia flugilo,</span><br> 
<span class="l">la vento, ĉiela la filo.&quot;</span><br>
</center>

<p class="p">Kaj ili manĝis senĝene. Haĉjo, kiu trovis la
tegmenton tre bongusta, deŝiris grandan pecon, Grenjo
elpuŝis tutan rondan fenestran vitron kaj manĝis ĝin 
kun apetito. Subite la pordo malfermiĝis kaj virino, maljuna kiel la mondo, 
apogante sin sur lambastono, eliris el la domo. Haĉjo kaj Grenjo tiel 
ektimis, ke ili ellasis el la manoj, kion ili tenis en ili. La maljunulino 
balancis la kapon kaj diris:</p>

<p class="p">&quot;Karaj infanoj, kiu alkondukis vin ĉi tien? Eniru kaj restu
ĉe mi sentime.&quot;</p>

<p class="p">Ŝi prenis la infanojn per la mano kaj kondukis ilin en la
dometon. Bona manĝaĵo estis tie preparita: lakto,
dolĉaj kukoj, pomoj kaj nuksoj. Poste oni sternis blankan
litaĵon; Haĉjo kaj Grenjo kuŝiĝis en du litoj
kaj pensis, ke ili estas en la ĉielo.</p>

<p class="p">La maljunulino nur ŝajnigis bonecon. Ŝi estis malica 
sorĉistino, kiu embuskis al infanoj kaj konstruis la 
panan domon por logi ilin. Ĉiun infanon, kiun ŝi kaptis,
ŝi mortigis, kuiris kaj manĝis. Tio estis ŝia
festo. La sorĉistinoj havas ruĝajn okulojn 
kaj ne povas vidi malproksimen, sed ili havas senteman flaradon, kiel la 
bestoj, kaj sentas, kiam la homoj venas. Kiam Haĉjo kaj Grenjo
proksimiĝis, ŝi malice ekridis kaj diris:</p>

<p class="p">&quot;Ili jam estas miaj. Ili ne forkuros, ne, ne!&quot;</p>

<p class="p">Frumatene, antaŭ ol la infanoj vekiĝis, ŝi jam
estis sur la piedoj kaj rigardante la belajn rozvangajn infanojn en la
litoj, ŝi murmuris al si:</p>

<p class="p">&quot;Bongusta peceto!&quot;</p>

<p class="p">Ŝi kaptis Haĉjon per siaj sekaj manoj, forportis lin en 
malgrandan stalon kaj fermis la kradpordon. Neniel efikis liaj krioj. Poste 
ŝi iris al Grenjo, skuis ŝin kaj kriis:</p>

<p class="p">&quot;Leviĝu! Alportu akvon kaj kuiru ion bonan por via
frato. Li sidas en la stalo kaj devas grasiĝi. Kiam li estos
grasa, mi lin manĝos.&quot;</p>

<p class="p">Grenjo maldolĉe ploris, sed vane; ŝi devis fari, kion
postulis la sorĉistino.</p>

<p class="p">Oni kuiris por Haĉjo plej bonan manĝaĵon, sed
Grenjo ricevis ĉiam nur kankrajn konkojn. Ĉiumatene la
maljunulino iris en la stalon kaj diris:</p>

<p class="p">&quot;Haĉjo, etendu la fingrojn, por ke mi palpu, ĉu vi
jam estas grasa.&quot;</p>

<p class="p">Sed Haĉjo etendis al ŝi osteton, kaj la maljunulino,
kiu havis malklaran vidon, ne rimarkis tion kaj pensis, ke ĝi
estas la  fingro de Haĉjo. Ŝi miris, ke li tute ne
grasiĝas.</p>

<p class="p">Pasis kvar semajnoj, kaj Haĉjo ĉiam restis malgrasa; la
maljunulino malpacienciĝis kaj ne volis plu atendi:</p>

<p class="p">&quot;Grenjo, Grenjo,&quot; ŝi kriis, &quot;rapide alportu akvon,
morgaŭ mi buĉos Haĉjon, ĉu li estos grasa
aŭ ne.&quot;</p>

<p class="p">Ah, kiel ĝemis la malfeliĉa fratineto, kiam ŝi
devis porti akvon, kaj kiel fluis la larmoj sur ŝiaj
vangoj.</p>

<p class="p">&quot;Dio nia,&quot; ploris ŝi, &quot;kial la sovaĝaj bestoj ne
disŝiris nin en la arbaro! Ni estus mortintaj kune.&quot;</p>

<p class="p">&quot;Fermu la buŝon!&quot; diris la sorĉistino, &quot;nenio
helpos vin.&quot;</p>

<p class="p">En la sekvinta mateno Grenjo devis pendigi kaldronon
kun akvo kaj ekbruligi sub ĝi fajron.</p>

<p class="p">&quot;Antaŭe ni bakos panon,&quot; diris la maljunulino, &quot;mi
jam varmegigis la fornon kaj knedis la paston.&quot;</p>

<p class="p">Ŝi alpuŝis la malfeliĉan Grenjon al la forno, el
kiu jam eliĝis flamoj.</p>

<p class="p">&quot;Enrampu,&quot; diris la maljunulino, &quot;kaj rigardu, ĉu oni
jam povas enŝovi la panon!&quot;</p>

<p class="p">Se la knabineto farus ĝin, la sorĉistino fermus la
fornon por manĝi poste la bakitan infanon. Sed Grenjo komprenis
ŝiajn pensojn kaj diris:</p>

<p class="p">&quot;Mi ne scias, kiel tion fari.&quot;</p>

<p class="p">&quot;Malsaĝa ansero,&quot; diris la krimulino, &quot;la truo 
estas granda; mi mem povus eniri,&quot; kaj ŝi metis la kapon en
la fornon. Grenjo per forta puŝo enigis ŝin profunde kaj
riglis la feran pordon. Terure kriegis la sorĉistino, sed Grenjo
forkuris kaj la sendia sorĉistino mizere pereis.</p>

<p class="p">Grenjo kuris rekte kiel sago al Haĉjo, malfermis la stalon
kaj ekkriis:</p>

<p class="p">&quot;Haĉjo, ni estas liberaj, la maljuna sorĉistino ne
vivas plu!&quot;</p>

<p class="p">Haĉjo elsaltis kiel birdo el kaĝo, kiam oni
malfermas al ĝi la pordon. Kiel ĝojis la infanoj,
ĉirkaŭprenis kaj kisis unu la alian, kiel ili saltis! Nun
ili ne bezonis timi, ili iris en la domon, kie en ĉiuj anguloj
staris kestoj plenaj de perloj kaj multekostaj ŝtonoj.</p>

<p class="p">&quot;Ili estas ankoraŭ pli belaj ol ŝtonetoj,&quot; diris
Haĉjo kaj plenigis siajn poŝojn. Ankaŭ Grenjo volis
alporti ion hejmen kaj plenigis sian antaŭtukon.</p>

<p class="p">&quot;Sed nun ni iru for de ĉi tie por eliri el la
sorĉarbaro.&quot;</p>

<p class="p">Ili iris kelkajn horojn kaj venis al granda akvujo.</p>

<p class="p">&quot;Ni ne povas transiri,&quot; diris Haĉjo, &quot;mi 
ne vidas ponton.&quot;</p>

<p class="p">&quot;Nek ŝipeton,&quot; respondis Grenjo, &quot;sed jen naĝas
blanka anaso, mi petos, ke ŝi helpu nin.&quot;</p>


<p class="p">Ŝi vokis:</p>

<center class="lg">
<span class="l">&quot;Mankas ponto, ho anaso,</span><br>
<span class="l">Savu nin el embaraso!&quot;</span><br>
</center>

<p class="p">La anaso proksimiĝis, Haĉjo sidiĝis sur ĝin
kaj petis la fratineton sidiĝi apud li.</p>

<p class="p">&quot;Ne,&quot; respondis Grenjo, &quot;tro peze estos por la anaseto;
ĝi transportos nin unu post la alia.&quot;</p>

<p class="p">La bona besteto tion faris kaj la infanoj transveturis
feliĉe. Kiam ili iris iom da tempo, la arbaro ŝajnis al
ili pli kaj pli konata, kaj fine ili ekvidis de malproksime la patran
domon. Ili ekkuris galope, sin ĵetis en la ĉambron kaj
falis sur la patran bruston. De la tempo, kiam la lignohakisto
forlasis la infanojn en la arbaro, li ne ĝuis eĉ unu
trankvilan tagon; la duonpatrino mortis. Grenjo malplenigis sian
antaŭtukon kaj la disŝutitaj perloj kaj multekostaj
ŝtonoj saltis en la ĉambro; Haĉjo ĵetis el sia
poŝo unu plenmanon post alia. La mizero finiĝis kaj ili
ĝoje vivis kune.</p>

<center class="lg">
<span class="l">Finita estas la fabelo,</span><br>
<span class="l">jen muso kuras en bela felo;</span><br>
<span class="l">kaptu ĝin en sakon</span><br>
<span class="l">kaj el la felo faru jakon.</span><br>
</center>
<hr>
<div class="footer"><a href="negxulino.html">Neĝulino &gt;&gt;</a></div>
</body>
</html>
