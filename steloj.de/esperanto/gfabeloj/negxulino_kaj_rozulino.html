<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Neĝulino kaj Rozulino</title>
</head>
<body background="../bld/papero.jpg">
<div class="header">
<span class="header_left"><a href="steloj_talaroj.html">&lt;&lt; Steloj talaroj</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Neĝulino kaj Rozulino</h3>

<p class="first_p">Malriĉa vidvino loĝis en izolita dometo; en la
ĝardeno, kiu estis antaŭ la pordo, kreskis du rozujoj:
unu havis blankajn, la alia ruĝajn rozojn.</p>

<p class="p">La vidvino havis du knabinojn, kiuj similis la rozujojn, unu estis
nomata Neĝulino, la alia Rozulino. Ili estis la plej bonaj,
piaj, laboremaj kaj persistemaj infanoj en la tuta mondo:
Neĝulino estis pli kvieta kaj dolĉa ol Rozulino. Rozulino
preferis kuri sur la herbejoj kaj kampoj, serĉis florojn kaj
kaptis papiliojn; Neĝulino pli volonte restis hejme kun la
patrino, helpis ŝin en la mastrumaj laboroj, aŭ
voĉe legis, kiam la laboro estis finita. La infanoj tiel amis
unu la alian, ke ili ĉiam sin tenis per la manoj, kiam ili estis
ekstere. Kiam Neĝulino diris: &quot;Ni ne forlasos unu la
alian,&quot; Rozulino ĉiam respondis: &quot;Ĝis la morto,&quot;
kaj la patrino aldonis: &quot;Ĉio devas esti komuna por vi.&quot;</p>

<p class="p">Ofte ili solaj kuris en la arbaro kaj kolektis ruĝajn berojn;
la bestoj ne atakis ilin, kontraŭe ili proksimiĝis
konfide: la leporeto manĝis brasikon el iliaj manoj, la kapreolo
sin paŝtis ĉe iliaj piedoj, la cervo petolis antaŭ
ili kaj la birdoj restis sur la branĉoj kaj kantis ĉiujn
siajn kantojn. Nenia danĝero minacis ilin: se ili malfruis en la
arbaro kaj tie atingis ilin la nokto, ili ĉiufoje ekkuŝis
sur la musko kaj dormis ĝis la mateno: la patrino sciis tion kaj
ne maltrankviliĝis.</p>

<p class="p">Foje ili pasigis la nokton en la arbaro kaj kiam la matenruĝo
vekis ilin, ili ekvidis belan infanon en blanka hela vesto, sidanta
ĉe ilia kuŝejo.</p>

<p class="p">Ĝi leviĝis, amike rigardis ilin kaj foriris inter la
arbojn. Tiam ili rimarkis, ke ili dormis tute proksime de
senfundaĵo kaj estus sendube falintaj tien, se ili estus
farintaj en la mallumo unu paŝon plu. La patrino diris al ili,
ke tio certe estis la anĝelo, kiu gardas la infanojn.</p>

<p class="p">Neĝulino kaj Rozulino tiel pure ordigis la dometon, ke estis
vera plezuro rigardi internen. Somere Rozulino zorgis pri la domo kaj
ĉiumatene, antaŭ ol la patrino vekiĝis, starigis
ĉe ŝia lito bukedon: de ĉiu rozujo po unu
rozo. Vintre Neĝulino ekbruligis la fajron kaj pendigis
kaldronon super ĝi; la kaldrono estis el flava kupro, sed brilis
kiel oro, tiel bone ĝi estis purigita.</p>

<p class="p">Vintre, kiam la flokoj falis, la patrino diris:</p>

<p class="p">&quot;Iru, Neĝulino, riglu la pordon,&quot; kaj poste ili eksidis
ĉe la fajrujo, la patrino metis la okulvitrojn kaj legis
voĉe el granda libro; ambaŭ knabinoj aŭskultis,
sidis kaj ŝpinis; apud ili sur la planko kuŝis
ŝafideto kaj post ili sur stango sidis blanka kolombeto,
kaŝinte la kapon sub la flugilon.</p>

<p class="p">Foje vespere, kiam ili trankvile sidis kune, iu frapis la pordon,
kvazaŭ petante akcepton. La patrino diris:</p>

<p class="p">&quot;Rapide, Rozulino, malfermu; tio kredeble estas migranto, kiu
serĉas rifuĝejon.&quot;</p>

<p class="p">Rozulino iris kaj malriglis la pordon pensante, ke ŝi ekvidos
malriĉulon, sed ekstere staris urso kaj etendis al ŝi sian
nigran kapon. Rozulino ekkriis kaj saltis posten: la ŝafideto
ekblekis, la kolombeto ekflugis en la ĉambro kaj Neĝulino
sin kaŝis post la lito de la patrino. La urso komencis paroli
kaj diris:</p>

<p class="p">&quot;Ne timu, mi ne atakos vin; permesu al mi varmigi min iom
ĉe vi, ĉar mi estas duone glaciiĝinta.&quot;</p>

<p class="p">&quot;Malfeliĉa urso,&quot; diris la patrino, &quot;ekkuŝu
ĉe la fajro kaj gardu vin, ke ne ekbrulu via pelto.&quot;</p>

<p class="p">Ŝi alvokis la knabinojn:</p>

<p class="p">&quot;Neĝulino, Rozulino, ne kaŝu vin, la urso nenion
faros al vi, ĝi ne havas malbonajn intencojn.&quot;</p>

<p class="p">Ambaŭ proksimiĝis, iom post iom revenis ankaŭ
la ŝafideto kaj kolombeto kaj ne timis ĝin. La urso
diris:</p>

<p class="p">&quot;Batu iom la neĝon el mia pelto,&quot; kaj la knabinoj
alportis la balailon kaj purigis la pelton de la urso: ĝi sin
etendis ĉe la fajro kaj murmuris de plezuro. Baldaŭ ili
amikiĝis kun ĝi kaj komencis petoli kun la grizulo. Ili
ŝiris al li la haregojn, suriris ĝian dorson, rulis
ĝin en la ĉambro aŭ prenis avelan vergon kaj batis
ĝin; kiam ĝi murmuris, ili ridis. La urso tute ne
protestis, nur se la infanoj tro fervoris, ĝi kriis:</p>

<p class="p">&quot;Neĝulino, Rozulino, ne mortigu vian fianĉon.&quot;
Kiam venis la tempo dormi, la patrino diris al la urso:</p>

<p class="p">&quot;Restu ĉe la fajrujo, tie vi havas rifuĝejon
kontraŭ la malvarmo kaj malbona vetero.&quot;</p>

<p class="p">Ĉe la tagiĝo, la infanoj ellasis ĝin kaj ĝi
ektrotis sur la neĝo en la arbaron. De tiu tago la urso venis
ĉiuvespere en la sama horo, sin etendis ĉe la fajro kaj
permesis al la infanoj ludi kun si laŭ ilia plaĉo; ili
tiel kutimis al ĝi, ke ili ne riglis la pordon antaŭ la
alveno de la nigra kunulo.</p>

<p class="p">Kiam la printempo venis kaj ĉio estis verda, foje matene la
urso diris al Neĝulino:</p>

<p class="p">&quot;Nun mi devas foriri, mi ne revenos dum la tuta somero.&quot;</p>

<p class="p">&quot;Kien vi iras, kara urso?&quot; demandis Neĝulino.</p>

<p class="p">&quot;Mi devas iri en la arbaron kaj gardi miajn trezorojn
kontraŭ la malbonaj nanoj: vintre kiam la tero estas
glaciiĝinta, ili devas resti sube kaj ne povas eliĝi, sed
nun kiam la suno varmigis la teron, ili traiĝos, malsupren iros,
serĉos kaj ŝtelos; kio estas en iliaj manoj kaj
kuŝas en iliaj kavoj, tio ne facile revenas al la taga
lumo.&quot;</p>

<p class="p">Neĝulino ĉagreniĝis pro la foriro de la urso;
kiam ŝi malriglis al ĝi la pordon, la grizulo trapasante
alkroĉiĝis al la pordohoko kaj peceto da felo
elŝiriĝis: ŝajnis al Neĝulino, ke ŝi
vidis oran brilon, sed ŝi ne estis certa.</p>

<p class="p">La urso rapide forkuris kaj baldaŭ malaperis post la
arboj.</p>

<p class="p">Post iom da tempo la patrino sendis la infanojn en la arbaron
kolekti sekajn branĉetojn. Ili trovis tie grandan dehakitan
arbon, kaj ĉe la trunko io saltis en la herbo, sed ili ne povis
distingi, kio ĝi estas. Kiam ili proksimiĝis, ili ekvidis
nanon kun maljuna velkinta vizaĝo kaj kun blanka barbo, ulnon
longa. La fino de lia barbo estis pinĉita en fendo de la arbo,
kaj li saltis ĉi tien kaj tien kiel hundeto ĉe ŝnuro
kaj ne povis sin liberigi. Li rigardis la infanojn per siaj
ruĝaj fajraj okuloj kaj kriis:</p>

<p class="p">&quot;Kial vi staras tie? Ĉu vi ne povas helpi min?&quot;</p>

<p class="p">&quot;Kio okazis al vi, hometo?&quot; demandis Rozulino.</p>

<p class="p">&quot;Malsaĝa scivola ansero,&quot; respondis la nano, &quot;mi volis
fendi la arbon por havi fragmentojn por la kuirejo; ni ne englutas
tiel multe kiel vi, avidaj maldelikatuloj, niaj etaj
manĝaĵoj karbiĝus ĉe grandaj ŝtipoj. Mi
jam feliĉe enigis la kojnon kaj ĉio sukcesus bone, sed la
malbenita kojno elglitis kaj la fendo tiel rapide fermiĝis, ke
mi ne povis plu eltiri mian belan blankan barbon; nun ĝi estas
kaptita kaj mi ne povas foriri. Kial vi ridas, naivaj pupoj! Fi! kia
abomeno!&quot;</p>

<p class="p">La infanoj penis per ĉiuj fortoj, sed ne povis eltiri 
la barbon, tiel forte ĝi estis fiksita.</p>

<p class="p">&quot;Mi kuros por alvoki homojn,&quot; diris Rozulino.</p>

<p class="p">&quot;Frenezaj ŝafokapoj,&quot; diris la barbulo per sia
raŭka voĉo, &quot;alvoki homojn! Bela plano, vi du jam estas
tro multe ...&quot;</p>

<p class="p">&quot;Ne malpaciencu,&quot; diris Neĝulino, &quot;mi trovos
rimedon,&quot; prenis tondilon el la poŝo kaj fortranĉis la
finon de la barbo. Liberiĝinte la nano tuj prenis la sakon
plenan de oro, kiu estis kaŝita inter la radikoj de la arbo kaj
murmuris:</p>

<p class="p">&quot;Maldelikataj kreaĵoj, ili fortranĉis pecon de mia
belega barbo! La diablo rekompencu vin!&quot;</p>

<p class="p">Li metis la sakon sur la dorson kaj foriris, eĉ ne rigardinte
la infanojn.</p>

<p class="p">Post iom da tempo Neĝulino kaj Rozulino iris
fiŝkapti. Kiam ili estis proksime de la rivereto, ili rimarkis,
ke io, kvazaŭ granda akrido, saltas al la akvo kaj ŝajne
volas sin dronigi. Ili kuris tien kaj rekonis la nanon.</p>

<p class="p">&quot;Kion vi faras?&quot; demandis Rozulino, &quot;ĉu vi volas vin
ĵeti en la akvon?&quot;</p>

<p class="p">&quot;Mi ne estas tiel malsaĝa,&quot; kriis la nano, &quot;ĉu
vi ne vidas, ke la malbenita fiŝo volas min entiri?&quot;</p>

<p class="p">La barbulo fiŝkaptis tie antaŭ ilia alveno kaj
malfeliĉe la vento implikis lian barbon kun la ŝnuro: post
momento granda fiŝo englutis la hoketon, kaj la malforta
kreaĵo ne havis sufiĉe de fortoj por eltiri ĝin: la
fiŝo venke trenis lin al si. Kvankam li kroĉis sin al
ĉiuj junkoj kaj herboj de la bordo, sed tio helpis ne multe, li
devis sekvi la movojn de la fiŝo kaj ĉiumomente minacis
lin la danĝero fali en la akvon.</p>

<p class="p">La knabinoj venis ĝustatempe, ili tenis lin kaj penis
liberigi de la ŝnuro la barbon, sed vane, ĉar la
ŝnuro kaj la barbo estis tute kunplektitaj. Ĉar ne
ekzistis alia rimedo, la knabinoj prenis tondilon kaj fortranĉis
la finon de la barbo. Ekvidinte tion, la nano diris:</p>

<p class="p">&quot;Ĉu tio estas via kutimo, vi malsaĝaj bestoj, tiel
malbeligi iun? Antaŭe vi jam tondis al mi la barbon kaj nun vi
fortranĉas la plej belan parton: mi ne povos min montri al la
miaj. Perdu vi la ŝuplandojn kaj kuru nudpiedaj!&quot;</p>

<p class="p">Li prenis sakon da perloj kaŝitan en la junko kaj dirinte plu
nenion fortrenis ĝin kaj malaperis post la arboj.</p>

<p class="p">Post nelonga tempo la patrino sendis la knabinojn en la urbon por
aĉeti fadenojn, kudrilojn, laĉojn kaj rubandojn. La vojo
kondukis ilin tra dezerta kampo, kie kuŝis multe da
ŝtonegoj. La infanoj rimarkis grandan birdon, kiu rondflugis
super ili, pli kaj pli malleviĝis kaj fine sin ĵetis teren
ĉe ŝtonego. En la sama momento eksonis trapenetranta,
terura krio. Ili kuris tien kaj ekvidis teruritaj, ke aglo kaptis
ilian malnovan konaton, la nanon, kaj volis lin forporti. La
kompatemaj infanoj tuj ektenis la hometon kaj tiel longe batalis
kontraŭ la aglo, ĝis ĝi fine ellasis la
kaptaĵon. Kiam la barbulo iom trankviliĝis, li komencis
krii per sia malagrabla voĉo:</p>

<p class="p">&quot;Ĉu vi ne povis agi pli delikate? Vi tiel tiris mian
manikan surtuton, ke vi tute ĉifonigis ĝin, vi mallertaj
maldelikatuloj!&quot;</p>

<p class="p">Li prenis la sakon kun la multvaloraj ŝtonoj kaj sin
kaŝis en sian kavernon sub la ŝtonegoj. La knabinoj jam
kutimis al lia nedankemo, daŭrigis sian vojon kaj faris la
aĉetojn en la urbo. Revenante ili surprizis sur la dezerta kampo
la barbulon, kiu elŝutis la multekostajn ŝtonojn sur puran
lokon, ĉar li estis certa, ke en tiel malfrua horo neniu venos
tien. La subiranta suno lumigis la brilajn ŝtonojn, kiuj tiel
belege radiis ĉiujn kolorojn, ke la infanoj haltis kaj mire
rigardis.</p>

<p class="p">&quot;Kial vi staras ĉi tie kun malfermitaj buŝoj?&quot;
kriis la nano, kaj lia cindregriza vizaĝo fariĝis
cinabreruĝa. Li volis daŭrigi la insultojn, sed subite
eksonis laŭta murmuro kaj el la arbaro eltrotis nigra
urso. Terurite la barbulo volis forkuri, sed li ne sukcesis atingi la
truon: la urso jam estis apud ĝi. La nano kriis de timo:</p>

<p class="p">&quot;Kara sinjoro urso, indulgu min, mi donos al vi ĉiujn miajn
trezorojn, rigardu, la belajn ŝtonojn, kiuj kuŝas
tie. Lasu al mi la vivon, vi eĉ ne sentos inter la dentoj tian
etulon. Prenu ĉi tiujn ambaŭ sendiajn knabinojn, jen
delikata peco por vi, manĝu ilin, la grasajn koturnojn.&quot;</p>

<p class="p">La urso ne atentis liajn vortojn, donis al li nur unu baton per la
piedego kaj la barbulo falis senviva.</p>

<p class="p">La knabinoj forkuris, sed la urso kriis al ili:</p>

<p class="p">&quot;Neĝulino kaj Rozulino, ne timu, atendu, mi iros kun
vi.&quot;</p>

<p class="p">Ili rekonis ĝian voĉon kaj haltis, kaj kiam la urso
proksimiĝis, la ursa felo defalis kaj antaŭ ili staris
bela juna viro en ora vesto.</p>

<p class="p">&quot;Mi estas filo de reĝo,&quot; li diris, &quot;la sendia nano
ŝtelis miajn trezorojn kaj sorĉis min sovaĝa urso,
fine mi liberiĝis per lia morto. Nun li ricevis la bone
merititan punon.&quot;</p>

<p class="p">Li fianĉiĝis kun Neĝulino, kaj lia frato kun
Rozulino kaj ili dividis la grandajn trezorojn, kiujn la nano kolektis
en sia kaverno. La maljuna patrino longe ankoraŭ vivis
trankvile ĉe siaj infanoj. Ŝi prenis ambaŭ rozujojn
kaj plantis antaŭ sia fenestro, ĉiujare ili havis la plej
belajn rozojn, blankajn kaj ruĝajn.</p>

<hr>
<div class="footer"><a href="vivolongo.html">La vivolongo &gt;&gt;</a></div>
</body>
</html>
