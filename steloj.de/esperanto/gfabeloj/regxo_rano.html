<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Reĝo rano aŭ fera Henriko</title>
</head>
<body background="../bld/papero.jpg">
<div class="header">
<span class="header_left"><a href="sep_kapridoj.html">&lt;&lt; La sep kapridoj</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Reĝo rano aŭ fera Henriko</h3>

<p class="first_p">En tempo jam de longe pasinta, kiam efikis ankoraŭ
sorĉado, vivis reĝo. Ĉiuj 
liaj filinoj estis belaj, sed la plej juna estis tiel bela, ke eĉ la suno, 
kiu ja vidis multon, miris, kiam ĝi rigardis ŝian
vizaĝon. Proksime de la 
kastelo de la reĝo staris granda, malluma arbaro, kaj en la
arbaro sub maljuna tilio estis puto. Se la tago estis tre varma, la
princino iris en la arbaron kaj sidiĝis sur la rando de la
malvarma puto, kaj se ŝi enuis, ŝi prenis 
oran globon, ĵetis supren kaj kaptis; tio estis ŝia plej
amata ludo.
</p>

<p class="p">Foje la ora globo falis ne en la etenditan manon de la reĝa
filino, sed teren kaj ruliĝis rekte en la akvon. La knabino
sekvis ĝin per la okuloj, sed la globo malaperis, kaj la puto
estis tiel profunda, ke oni ne povis vidi la 
fundon. Ekploris la princino, ploris pli kaj pli laŭte, sed ne povis 
konsoliĝi. Kiam ŝi tiel ĉagreniĝis, iu diris
al ŝi:</p>

<p class="p">&quot;Kio estas al vi, reĝa filino? Vi tiel krias, ke
ŝtono ekkompatus vin.&quot;</p>

<p class="p">La princino ĉirkaŭrigardis, de kie venas la
voĉo, fine ŝi ekvidis ranon, 
kies malbela kapo elstaris el la akvo.</p>

<p class="p">&quot;Ah, estas vi, maljuna kotulo,&quot; ŝi diris, &quot;mi ploras
mian oran globon, kiu falis en la akvon.&quot;</p>

<p class="p">&quot;Trankviliĝu kaj ne ploru,&quot; respondis la rano, &quot;mi
ĝin trovos, sed kion mi ricevos, se mi redonos al vi la
ludilon?&quot;</p>

<p class="p">&quot;Ĉion, kion vi deziros, kara rano,&quot; ŝi diris,
&quot;miajn vestojn, perlojn kaj multekostajn ŝtonojn, eĉ la
oran kronon, kiun mi portas.&quot;</p>

<p class="p">La rano respondis:</p>

<p class="p">&quot;Mi ne deziras viajn vestojn, perlojn, ŝtonojn 
multekostajn, nek vian oran kronon; sed se vi ekamos min kaj mi fariĝos via 
amiko kaj ludkunulo, se vi konsentos, ke mi sidu apud vi ĉe la
tablo, manĝu el via ora telereto, trinku el via pokaleto kaj
dormu en via lito: se vi tion promesos al mi, mi malleviĝos
ĝis la fundo kaj alportos la globon.&quot;</p>

<p class="p">&quot;Jes, jes,&quot; ŝi diris, &quot;mi promesas al vi ĉion,
kion vi volas, se vi nur reportos al mi la globon.&quot;</p>

<p class="p">Sed ŝi pensis:</p>
<p class="p">&quot;Kion babilas la malsaĝa rano! Ĝi ja sidas en la akvo kun siaj 
egaluloj kaj kvakas, sed ĝi ne povas esti kunulo de la homo.&quot;</p>

<p class="p">La rano, ricevinte la promeson, subakviĝis kaj post momento
elnaĝis kun la globo en la buŝo kaj ĵetis la ludilon
sur la herbon. La princino, ekvidinte la globon, ekĝojis, levis
ĝin kaj forkuris.</p>

<p class="p">&quot;Atendu, atendu,&quot; kriis la rano, &quot;kunprenu min, mi ne povas
kuri, kiel vi.&quot;</p>

<p class="p">Kion helpis al ĝi, ke ĝi kriis sian kvak kvak tiel
laŭte, kiel ĝi povis! La princino tute ne atentis,
rapidis hejmen kaj baldaŭ forgesis la mizeran 
ranon, kiu devis reveni en sian puton.</p>

<p class="p">En la sekvinta tago, kiam la reĝa filino sidis kun ĉiuj
korteganoj ĉe la tablo kaj manĝis el sia ora telereto, iu
surrampis klak klak la marmoran ŝtuparon, kaj atinginte la
supron, frapis la pordon kaj ekkriis:</p>

<p class="p">&quot;Princino plej juna, malfermu al mi!&quot;</p>

<p class="p">Ŝi ekkuris por vidi, kiu estas ekstere; ŝi 
malfermis: jen sidas la rano.</p>

<p class="p">Ŝi rapide brufermis la pordon kaj time residiĝis
ĉe la tablo. La reĝo bone vidis, ke ŝia koro forte
batas, kaj diris:</p>

<p class="p">&quot;Infano mia, kion vi timas, ĉu post la pordo giganto staras kaj volas 
forkapti vin?&quot;</p>

<p class="p">&quot;Ne, ne,&quot; respondis ŝi, &quot;ne giganto, sed abomeninda
 rano.&quot;</p>

<p class="p">&quot;Kion ĝi volas de 
vi?&quot;</p>

<p class="p">&quot;Ah, kara patro, kiam mi hieraŭ sidis en la arbaro ĉe la puto kaj 
ludis, mia ora globo falis en la akvon, kaj ĉar mi ploris kaj larmis, la rano 
alportis ĝin al mi. Mi promesis, ke ĝi estos mia kunulo,
ĉar ĝi nepre postulis tion. Mi tute ne pensis, ke ĝi
povas veni el sia akvo. Nun ĝi estas malantaŭ la pordo
kaj volas eniri al mi.&quot;</p>

<p class="p">Dume oni ree ekfrapis kaj vokis:</p>

<center class="lg">
<span class="l">&quot;Princino juna,</span><br> 
<span class="l">Malfermu al mi!</span><br>
<span class="l">Ĉu vi jam forgesis,</span><br> 
<span class="l">Kion hieraŭ, ĉe la malvarma puto</span><br> 
<span class="l">Diris vi al mi?</span><br>
<span class="l">Princino juna</span><br>
<span class="l">Malfermu al mi!&quot;</span><br>
</center>

<p class="p">La reĝo diris:</p>

<p class="p">&quot;Vi devas plenumi la promeson; iru, malfermu al ĝi.&quot;</p>

<p class="p">Ŝi iris kaj malfermis la pordon; la rano ensaltis kaj sekvis
ŝiajn paŝojn ĝis ŝia seĝo. 
Tie ĝi haltis kaj diris:</p>

<p class="p">&quot;Levu min sur vian seĝon.&quot;</p>

<p class="p">La knabino ŝanĉeliĝis, ĝis fine la patro
ordonis tion fari.</p>

<p class="p">Kiam la rano estis sur la seĝo, ĝi volis leviĝi sur la 
tablon, kaj kiam ĝi jam estis tie, ĝi diris:</p>

<p class="p">&quot;Nun alŝovu al mi vian oran telereton, ni kune
 manĝos.&quot;</p>

<p class="p">Ŝi faris tion, sed ĉiu povis vidi, ke nevolonte. La
rano manĝis kun apetito, al ŝi preskaŭ 
ĉiu peco haltis en la gorĝo. Fine ĝi diris:</p>

<p class="p">&quot;Mi satmanĝis kaj estas laca, nun portu min en vian
ĉambreton, preparu vian silkan liteton, ni kuŝiĝos por
dormi.&quot;</p>

<p class="p">La princino ekploris; ŝi timis la malvarman ranon, kiun
ŝi ne kuraĝis eĉ ektuŝi kaj kiu nun volis
dormi en ŝia bela, pura lito. Sed la reĝo ekkoleris 
kaj diris:</p>

<p class="p">&quot;Vi ne devas malestimi tiun, kiu helpis vin en
 malfeliĉo.&quot;</p>

<p class="p">La princino prenis la ranon per du fingroj, portis ĝin supren
kaj metis en angulon. Sed kiam ŝi 
kuŝis en la lito, la rano alrampis kaj diris:</p>

<p class="p">&quot;Mi estas laca, mi volas dormi kiel vi. Levu min, alie mi diros tion al via 
patro.&quot;</p>

<p class="p">La reĝa filino ekkoleris, ŝi kaptis la ranon kaj
ĵetis ĝin per ĉiuj fortoj al la muro:</p>

<p class="p">&quot;Nun vi ĝuos ripozon, abomeninda rano.&quot;</p>

<p class="p">Sed kiam ĝi falis teren, ĝi ne estis 
plu rano, sed princo kun belaj, gajaj okuloj.</p>

<p class="p">Laŭ la volo de ŝia patro li fariĝis ŝia
kunulo kaj edzo. Li rakontis al ŝi, ke malbona sorĉistino
faris lin rano, ke ŝi sola povis savi lin kaj ke 
morgaŭ ili kune veturos en lian regnon. Poste ili ekdormis kaj en la sekvinta 
mateno la suno vekis ilin. Antaŭ la pordo jam staris kaleŝo, al kiu estis 
jungitaj ok blankaj ĉevaloj kun strutaj plumoj sur la kapo kaj en oraj 
katenoj. Malantaŭe staris la servisto de la juna reĝo
― la fidela Henriko.</p>

<p class="p">La fidela Henriko tiel ĉagreniĝis, kiam lian sinjoron 
oni sorĉis rano, ke li ĉirkaŭis sian koron per tri
feraj ringegoj, por ke ĝi ne krevu pro doloro kaj
malĝojo.</p>

<p class="p">Henriko helpis la paron sidiĝi en la kaleŝon; li mem
stariĝis malantaŭe kaj ĝoje rigardis la savitan
sinjoron. Post iom da tempo la reĝo ekaŭdis post si 
krakon, kvazaŭ io rompiĝis. Li rigardis posten:</p>

<p class="p">&quot;Veturilo nia krevas!&quot;</p>

<center class="lg">
<span class="l">&quot;Trankviligi vin mi devas;</span><br>
<span class="l">Falis ring' de mia koro,</span><br> 
<span class="l">Kiun premis la doloro,</span><br> 
<span class="l">Kiam vi en puto restis</span><br> 
<span class="l">Kaj vi tie rano estis.&quot;</span><br>
</center>

<p class="p">Ankoraŭ duan kaj trian fojon io ekkrakis dum la
vojaĝo, kaj la reĝa filo 
pensis, ke la kaleŝo rompiĝis, sed tio estis la ringegoj,
kiuj defalis de la koro de fidela Henriko, ĉar lia sinjoro estis
savita kaj feliĉa.</p>
<hr>
<div class="footer"><a href="felicxa_jocxjo.html">Feliĉa Joĉjo &gt;&gt;</a></div>
</body>
</html>
