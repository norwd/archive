<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Kamarado Gaja</title>
</head>
<body background="../bld/papero.jpg">
<div class="header">
<span class="header_left"><a href="maljuna_avo_kaj_nepo.html">&lt;&lt; Maljuna avo kaj nepo</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Kamarado Gaja</h3>

<p class="first_p">Estis iam granda milito, kaj post la milito multe da soldatoj estis
eksigitaj. Kamarado Gaja ankaŭ ricevis eksigon kaj krom
ĝi nur malgrandan soldatan panbulon kaj kvar groŝojn; kun
ĉi tio li ekmigris. Sankta Petro sidis ĉe la vojo, kiel
malriĉa almozulo, kaj kiam Kamarado Gaja venis tien, li petis de
li almozon. Kamarado Gaja respondis:</p>

<p class="p">&quot;Kara almozulo, kion mi povas doni al vi? Mi estis soldato kaj
ricevis la eksigon. Mi havas nur malgrandan panbulon kaj kvar
groŝojn; kiam mi manĝos ilin, mi devos almozpeti kiel
vi. Tamen mi donos iom al vi.&quot;</p>

<p class="p">Li dividis la panon en kvar partojn, kaj donis al Sankta Petro unu
pecon kaj unu groŝon. Sankta Petro dankis, aliformigis sin kaj
ree kiel almozulo eksidis ĉe la vojo. Kiam la soldato venis
tien, la sanktulo kiel antaŭe petis de li almozon. Kamarado
Gaja ripetis siajn vortojn kaj ree donis al li kvaronon da pano kaj
unu groŝon. Sankta Petro dankis kaj foriris. Trian fojon li
aliformigis sin kaj kiel almozulo alparolis la soldaton. Kamarado Gaja
donis al li la trian kvaronon kaj la trian groŝon. Sankta Petro
dankis kaj Kamarado Gaja iris kun la lasta peco da pano kaj la lasta
groŝo en gastejon, manĝis la panon kaj mendis al si bieron
por la groŝo. Regalinte sin li daŭrigis la vojon. Sankta
Petro aliformigis sin eksigita soldato, iris renkonte al li kaj
diris:</p>

<p class="p">&quot;Bonan tagon, kamarado, ĉu vi ne povas doni al mi pecon da
pano kaj groŝon por biero?&quot;</p>

<p class="p">&quot;Kie mi prenos ilin,&quot; respondis Kamarado Gaja, &quot;mi ricevis
eksigon kaj krom ĝi nur panbulon kaj kvar groŝojn. Mi
renkontis sur la vojo tri almozulojn kaj donis al ĉiu kvaronon
da bulo kaj unu groŝon. La lastan kvaronon mi manĝis en
gastejo kaj por la lasta groŝo mi trinkis bieron. Nun mi estas
sen ŝarĝo kaj se vi ankaŭ havas nenion, ni povas
kune almozpeti.&quot;</p>

<p class="p">&quot;Ne,&quot; respondis Sankta Petro, &quot;ni ne bezonas tion fari, mi
iom konas la kuracarton kaj mi povas perlabori tiom, kiom mi
bezonas.&quot;</p>

<p class="p">&quot;Mi ne posedas tiajn konojn,&quot; diris Kamarado Gaja, &quot;mi devos
do almozpeti sola.&quot;</p>

<p class="p">&quot;Iru kun mi,&quot; diris Sankta Petro,&quot; se mi ion enspezos, vi
ĉiam ricevos la duonon.&quot;</p>

<p class="p">&quot;Tio plaĉas al mi,&quot; diris Kamarado Gaja. Ili ekmigris
kune. Ili venis al kamparana domo kaj aŭdis interne
ĝemojn kaj kriojn. Ili eniris: tie kuŝis viro sur la lito
de morto kaj agoniis, lia edzino laŭte ploregis.</p>

<p class="p">&quot;Ĉesu krii kaj plori,&quot; diris Sankta Petro,&quot; mi
 resanigos vian edzon.&quot;</p>

<p class="p">Li prenis pomadon el la poŝo kaj tuj resanigis la malsanulon,
kiu leviĝis en bona farto. La geedzoj tre ekĝojis kaj
demandis:</p>

<p class="p">&quot;Kiel ni povus rekompenci vin? Kion vi deziras?&quot; Sankta Petro
volis preni nenion, kaj ju pli ili insistis, des pli kategorie li
rifuzis. Sed Kamarado Gaja tuŝegis lin per la kubuto kaj
ripetis:</p>

<p class="p">&quot;Prenu ion, ni ja bezonas.&quot;</p>

<p class="p">Fine la virino alportis ŝafidon kaj diris al Sankta Petro,
ke li devas akcepti ĝin, sed li ne volis. Kamarado Gaja 
ree tuŝegis lin kaj diris:</p>

<p class="p">&quot;Prenu almenaŭ tion, malsaĝulo, ni ja
 bezonas.&quot;</p>

<p class="p">Sankta Petro tiam diris:</p> 

<p class="p">&quot;Jes, la ŝafidon mi prenos, sed mi ne portos ĝin: se
vi ĝin deziras, vi devas ĝin porti.&quot;</p>

<p class="p">&quot;Volonte,&quot; diris Kamarado Gaja, &quot;mi portos ĝin,&quot;
kaj prenis ĝin sur la ŝultron. Ili venis en arbaron; peza
estis la ŝafido, Kamarado Gaja eksentis malsaton kaj diris al
Sankta Petro:</p>

<p class="p">&quot;Jen bela loko; ĉi tie ni povus kuiri la ŝafidon kaj
 manĝi.&quot;</p>

<p class="p">&quot;Bone,&quot; respondis Sankta Petro, &quot;sed mi ne scias kuiri; se
vi volas kuiri, jen estas kaldrono, mi dume promenos en la arbaro. Sed
ne komencu manĝi antaŭ mia reveno, mi ne
malfruos.&quot;</p>

<p class="p">&quot;Iru,&quot; diris Kamarado Gaja, &quot;mi konas la kuirarton, la
manĝaĵo estos preta.&quot;</p>

<p class="p">Sankta Petro foriris, kaj Kamarado Gaja buĉis la
ŝafidon, ekbruligis fajron, ĵetis la viandon en la
kaldronon kaj kuiris. La ŝafido jam estis kuirita, sed la
apostolo ankoraŭ ne revenis. Kamarado Gaja prenis ĝin el
la kaldrono, distranĉis kaj trovis la koron.</p>

<p class="p">&quot;Tio estas plej bongusta,&quot; li diris, gustumis kaj fine
manĝis tutan. Kiam Sankta Petro revenis, li diris:</p>

<p class="p">&quot;Vi povas manĝi la tutan ŝafidon, mi deziras nur la
koron, donu ĝin al mi.&quot;</p>

<p class="p">Kamarado Gaja prenis tranĉilon kaj forkon kaj ŝajnigis,
ke li serĉas la koron en la viando, sed ne povas trovi; fine li
diris mallonge:</p>

<p class="p">&quot;Ne estas koro.&quot;</p>

<p class="p">&quot;Kie ĝi estas?&quot; diris la apostolo.</p>

<p class="p">&quot;Mi ne scias,&quot; respondis Kamarado Gaja, &quot;sed kiaj
malsaĝuloj ni estas ambaŭ, ni serĉas la koron kaj
tute forgesas, ke la ŝafidoj ne havas ĝin!&quot;</p>

<p class="p">&quot;Novaĵo, novaĵo!&quot; diris Sankta Petro, &quot;ĉiu
besto ja havas koron, kial do ne havus ĝin la
ŝafido?&quot;</p>

<p class="p">&quot;Ne, certe, kamarado, la ŝafido ne havas koron. Pripensu
kaj vi rememoros, ke ĝi vere ne havas.&quot;</p>

<p class="p">&quot;Bone,&quot; diris Sankta Petro, &quot;se mankas la koro mi volas
nenion, manĝu sola la tutan ŝafidon.&quot;</p>

<p class="p">&quot;Mi prenos en la tornistron, io restos,&quot; diris Kamarado Gaja,
manĝis duonon da ŝafido kaj metis la reston en la
tornistron.</p>

<p class="p">Ili ekiris antaŭen. Sankta Petro faris, ke granda akvo
disfluis sur la vojo, kiun ili devis transpasi.</p>

<p class="p">Sankta Petro diris:</p>

<p class="p">&quot;Iru vi unua.&quot;</p>

<p class="p">&quot;Ne,&quot; respondis Kamarado Gaja, &quot;iru vi unua,&quot; kaj
 pensis:</p>

<p class="p">&quot;Se la akvo estos por li tro profunda, mi ne iros.&quot;</p>

<p class="p">Sankta Petro transiris, kaj la akvo atingis nur liajn
genuojn. Kamarado Gaja tiam sekvis lin, sed la akvo leviĝis kaj
atingis lian kolon; li ekkriis:</p>

<p class="p">&quot;Kamarado, helpu min.&quot;</p>

<p class="p">Sankta Petro diris:</p>

<p class="p">&quot;Ĉu vi konfesos, ke vi manĝis la koron de la
ŝafido?&quot;</p>

<p class="p">&quot;Ne,&quot; li respondis, &quot;mi ne manĝis ĝin.&quot;</p>

<p class="p">La akvo fariĝis ankoraŭ pli alta kaj atingis lian
buŝon.</p>

<p class="p">&quot;Helpu min, kamarado&quot; kriis la soldato.</p>

<p class="p">Sankta Petro ree demandis:</p>

<p class="p">&quot;Ĉu vi konfesos, ke vi manĝis la koron de la
ŝafido?&quot;</p>

<p class="p">&quot;Ne,&quot; li respondis, &quot;mi ne manĝis ĝin.&quot;</p>

<p class="p">Sankta Petro ne volis lasi lin droni, ordonis al la akvo
malleviĝi kaj helpis lin transiri.</p>

<p class="p">Ili daŭrigis la vojon kaj venis en regnon, kie ili eksciis,
ke la princino estas morte malsana.</p>

<p class="p">&quot;Jen, kamarado,&quot; ekkriis la soldato al sankta Petro, &quot;okazo
por ni; se ni resanigos ŝin, ni ne bezonos plu zorgi pri nia
estonteco.&quot;</p>

<p class="p">Sankta Petro ne iris sufiĉe rapide por li kaj li diris:</p>

<p class="p">&quot;Movu pli rapide la piedojn, por ke ni venu
ĝustatempe.&quot;</p>

<p class="p">Sankta Petro iris pli kaj pli malrapide malgraŭ la
puŝoj de Kamarado Gaja, kaj fine ili eksciis ke la princino jam
mortis. La soldato diris:</p>

<p class="p">&quot;Jen la sekvo de via dormanta paŝado.&quot;</p>

<p class="p">&quot;Silentu,&quot; respondis Sankta Petro, &quot;mi povas ne nur sanigi
la malsanulojn, sed ankaŭ revivigi mortintojn.&quot;</p>

<p class="p">&quot;Se tiel estas, mi ne riproĉas vin, sed vi devas postuli
almenaŭ duonon da regno.&quot;</p>

<p class="p">Ili iris en la palacon, en kiu regis granda funebro. Sankta Petro
diris al la reĝo, ke li revivigos la princinon. Oni kondukis lin
al ŝi, kaj li diris:</p>

<p class="p">&quot;Alportu al mi kaldronon kun akvo.&quot;</p>

<p class="p">Kiam oni tion alportis, li petis ĉiujn eliri el la
ĉambro, nur Kamarado Gaja devis resti kun li. Poste li
fortranĉis ĉiujn membrojn de la mortintino kaj ĵetis
ilin en la akvon, ekbruligis fajron sub la kaldrono kaj kuiris
ilin. Kiam la tuta viando defalis de la ostoj, li elprenis la belajn
blankajn ostojn sur tablon kaj kunmetis laŭ natura
ordo. Farinte tion, li diris trifoje:</p>

<p class="p">&quot;En la nomo de Sankta Triopo, mortintino, leviĝu.&quot;</p>

<p class="p">Ĉe la tria diro la princino leviĝis vivanta, sana kaj
bela. La reĝo ekstreme ĝojis kaj diris al Sankta
Petro:</p>

<p class="p">&quot;Postulu rekompencon! Eĉ se ĝi estus duono da regno,
vi ricevos ĝin.&quot;</p>

<p class="p">Sankta Petro respondis:</p>

<p class="p">&quot;Mi postulas nenion.&quot;</p>

<p class="p">&quot;Kia malsaĝulo,&quot; pensis Kamarado Gaja, tuŝegis la
apostolon kaj diris:</p>

<p class="p">&quot;Ne estu tiel malsaĝa; vi volas nenion, sed mi ion
 bezonas.&quot;</p>

<p class="p">Sed sankta Petro volis akcepti nenion. La reĝo vidante, ke la
alia volonte akceptus ion, ordonis al la trezoristo plenigi per oro la
tornistron de la soldato.</p>

<p class="p">La kamaradoj foriris. Kiam ili venis en arbaron, Sankta Petro diris al 
Kamarado Gaja:</p>

<p class="p">&quot;Nun ni dividu la oron.&quot;</p>

<p class="p">&quot;Bone,&quot; diris la soldato, &quot;ni dividu.&quot;</p>

<p class="p">Sankta Petro dividis la oron en tri partojn. Kamarado Gaja
 pensis:</p>

<p class="p">&quot;Ĉu li freneziĝis? Li faris tri partojn, kaj ni estas
 du.&quot;</p>

<p class="p">Sankta Petro diris:</p>

<p class="p">&quot;Mi precize dividis: unu parto por mi, unu parto por vi, kaj unu
parto por tiu, kiu manĝis la koron de la ŝafido!&quot;</p>

<p class="p">&quot;Mi ĝin manĝis,&quot; diris Kamarado Gaja kaj rapide
enpoŝigis la oron. &quot;Vi povas kredi al mi.&quot;</p>

<p class="p">&quot;Ne eble,&quot; diris Sankta Petro, &quot;la ŝafido ja ne havas
 koron.&quot;</p>

<p class="p">&quot;Kion vi babilas, kamarado! La ŝafido ja havas koron kiel
ĉiu besto, kial ĝi sola ne posedus ĝin?&quot;</p>

<p class="p">&quot;Sufiĉe,&quot; diris Sankta Petro, &quot;konservu la oron, sed
mi ne volas plu esti kun vi, mi iros sola.&quot;</p>

<p class="p">&quot;Kiel vi volas, amiko,&quot; respondis la soldato, &quot;fartu
bone.&quot;</p>

<p class="p">Sankta Petro iris alian vojon kaj Kamarado Gaja pensis:</p>

<p class="p">&quot;Bone estas, ke li foriris, li estas ia strangulo.&quot;</p>

<p class="p">Nun li havis sufiĉe da mono, sed li ne sciis uzi ĝin,
malŝparis, donacis kaj baldaŭ li havis plu nenion. Li
venis en landon, kie li aŭdis, ke la princino mortis.</p>

<p class="p">&quot;Bonega okazo por mi,&quot; li pensis, &quot;mi revivigos ŝin
kaj postulos belan rekompencon.&quot;</p>

<p class="p">Li iris al la reĝo kaj diris, ke li povas revivigi la
knabinon. La reĝo estis aŭdinta, ke eksigita soldato
migras en la mondo kaj revivigas la mortintojn, kaj pensis ke Kamarado
Gaja estas tiu homo, sed li ne fidis al li. Li do kunvokis siajn
konsilistojn kaj demandis, kion fari. Ili diris, ke oni povas provi,
la princino ja estas senviva. Kamarado Gaja postulis kaldronon kun
akvo, petis, ke ĉiuj foriru, fortranĉis la membrojn,
ĵetis en la akvon, same kiel faris Sankta Petro. La akvo
ekbolis, la viando defalis. Li elprenis la ostojn kaj metis ilin sur
la tablo; sed li ne konis la naturan ordon kaj miksis ilin. Poste li
diris trifoje:</p>

<p class="p">&quot;En la nomo de Sankta Triopo, mortintino, leviĝu,&quot; sed
la ostoj ne moviĝis. Li ripetis la vortojn trifoje, sed
vane.</p>

<p class="p">&quot;Leviĝu, knabino,&quot; li kriis, &quot;leviĝu, alie vi
 bedaŭros.&quot;</p>

<p class="p">Kiam li diris tion, subite aperis Sankta Petro tra la fenestro,
same kiel antaŭe kiel eksigita soldato, kaj diris:</p>

<p class="p">&quot;Sendia homo, kion vi faras? Ĉu la mortintino povas
leviĝi, se vi senorde kunĵetis la ostojn?&quot;</p>

<p class="p">&quot;Frateto, mi faris, kiel mi sciis,&quot; respondis Kamarado
Gaja.</p>

<p class="p">&quot;Ĉi tiun fojon mi helpos vin en la malfeliĉo, sed mi
avertas vin, ke ve al vi, se vi ankoraŭ unu fojon entreprenos
ion tian; postulu nenion kaj akceptu nenion de la reĝo.&quot;</p>

<p class="p">Sankta Petro kunmetis la ostojn laŭ ĝusta ordo, diris
trifoje:</p>

<p class="p">&quot;En la nomo de Sankta Triopo, mortintino, leviĝu,&quot; kaj 
la princino leviĝis, sana kaj bela kiel antaŭe. Sankta
Petro eliris tra la fenestro. Kamarado Gaja ĝojis, ke ĉio
bone pasis, sed koleris, ke li povas nenion akcepti.</p>

<p class="p">&quot;Kia kapricema homo,&quot; li pensis, &quot;kion li donas per unu
mano, tion li reprenas per la alia, tute sensence.&quot;</p>

<p class="p">La reĝo volis doni al la soldato ĉion, kion li
postulos, sed la avidulo devis rifuzi; tamen per aludoj kaj ruzoj li
sukcesis komprenigi, ke oni plenigu lian tornistron per oro, kaj
foriris kun ĝi. Ĉe la pordego li renkontis Sanktan Petron,
kiu diris:</p>

<p class="p">&quot;Jen kia homo vi estas: mi malpermesis al vi akcepti ion, kaj nun
via tornistro estas plena de oro.&quot;</p>

<p class="p">&quot;Mi estas senkulpa,&quot; respondis Kamarado Gaja, &quot;oni metis
ĝin malgraŭ mia rifuzo.&quot;</p>

<p class="p">&quot;Mi ripetas al vi: ne entreprenu duafoje tian aferon, alie ve al
vi.&quot;</p>

<p class="p">&quot;Ne timu, amiko, nun mi havas oron kaj ne intencas plu lavi
ostojn.&quot;</p>

<p class="p">&quot;Ne por longe sufiĉos al vi la oro!&quot; diris Sankta Petro,
&quot;sed por ke vi ne iradu malpermesitajn vojojn, mi donos al via
tornistro jenan povon: ĉion kion vi deziros havi en ĝi, vi
trovos tie. Adiaŭ, vi neniam plu vidos min.&quot;</p>

<p class="p">&quot;Dio benu vin,&quot; diris Kamarado Gaja kaj pensis:</p>

<p class="p">&quot;Mi estas kontenta, ke vi foriras, strangulo; certe mi ne sekvos
vin.&quot;</p>

<p class="p">Li tute forgesis pri la povo, kiun ricevis lia tornistro. Kamarado
Gaja, ekmigris kun sia oro kaj baldaŭ malŝpare perdis
ĉion, kiel la unuan fojon. Kiam restis al li nur kvar
groŝoj, li venis al gastejo kaj pensis:</p>

<p class="p">&quot;Mi devas liberiĝi de la mono.&quot;</p>

<p class="p">Li eniris kaj mendis vinon por tri groŝoj kaj panon por
unu. Kiam li tie sidis kaj trinkis, lian nazon atingis la odoro de
rostitaj anseroj. Kamarado Gaja ĉirkaŭrigardis kaj
ekvidis, ke la mastro havas du rostitajn anserojn en la forno.</p>

<p class="p">Tiam li rememoris la diron de la kamarado, ke ĉion kion li
deziros havi en la tornistro, li trovos tie.</p>

<p class="p">&quot;Mi provos nun kun la anseroj.&quot;</p>

<p class="p">Li eliris kaj antaŭ la pordo diris:</p>

<p class="p">&quot;Mi deziras havi en la tornistro la du rostitajn anserojn el la
forno.&quot;</p>

<p class="p">Dirinte tion, li malfermis la tornistron kaj enrigardis internen:
tie kuŝis la anseroj.</p>

<p class="p">&quot;Bonege,&quot; li diris, &quot;nun mi ne bezonas plu zorgi pri mia
estonteco,&quot; iris sur herbejon kaj elprenis la rostaĵon. Kiam
li manĝis kun plej granda apetito, venis du metiistoj kaj
rigardis per avidaj okuloj la anseron, kiu ne estis ankoraŭ
tuŝita. Kamarado Gaja pensis:</p>

<p class="p">&quot;Unu sufiĉas por mi,&quot; alvokis la du metiistojn kaj
 diris:</p>

<p class="p">&quot;Prenu la anseron kaj manĝu por mia sano.&quot;</p>

<p class="p">Ili dankis, iris en la gastejon kaj mendis duonbotelon da vino kaj
panon. Ili komencis manĝi la rostaĵon. La mastrino vidis
ĉion kaj diris al la edzo:</p>

<p class="p">&quot;La du manĝas anseron; rigardu en la fornon, ĉu ne
mankas unu el la niaj.&quot;</p>

<p class="p">La mastro kuris al la forno, ĝi estis malplena:</p>

<p class="p">&quot;Vi ŝtelistoj, vi volas malkare manĝi anserojn! Pagu
tuj, alie mi tiel regalos vin, ke vi perdos la apetiton.&quot;</p>

<p class="p">La du diris:</p>

<p class="p">&quot;Ni ne estas ŝtelistoj, eksigita soldato donacis al ni la 
anseron sur la herbejo.&quot;</p>

<p class="p">&quot;Vane vi penas min trompi; la soldato, vere, estis ĉi tie,
sed mi observis lin, li eliris preninte nenion: vi estas la
ŝtelintoj, vi devas pagi.&quot;</p>

<p class="p">Ĉar ili ne povis pagi, li elpelis ilin per bastonaj
batoj.</p>

<p class="p">Kamarado Gaja iris sian vojon kaj venis en lokon, kie staris belega
palaco kaj ne malproksime de ĝi malbona gastejo. Li iris en la
gastejon por pasigi tie la nokton, sed la mastro rifuzis akcepti
lin:</p>

<p class="p">&quot;Ne estas plu libera loko, la domo estas plena de eminentaj
gastoj.&quot;</p>

<p class="p">&quot;Mirigas min,&quot; diris Kamarado Gaja, &quot;ke ili venas al vi kaj
ne iras en la belegan palacon.&quot;</p>

<p class="p">&quot;Jes,&quot; respondis la mastro, &quot;neniu kuraĝas dormi tie;
kiu provis, ne revenis vivanta.&quot;</p>

<p class="p">&quot;Se aliaj provis,&quot; diris Kamarado Gaja, &quot;mi ankaŭ
 provos.&quot;</p>

<p class="p">&quot;Ne faru tion,&quot; diris la mastro, &quot;vi riskas la
 vivon.&quot;</p>

<p class="p">&quot;Mi ne kredas,&quot; diris Kamarado Gaja, &quot;donu nur al mi la
ŝlosilojn kaj bonan manĝaĵon kaj
trinkaĵon.&quot;</p>

<p class="p">La mastro donis al li la ŝlosilojn, manĝaĵon kaj
trinkaĵon. La soldato iris en la palacon, bone manĝis kaj
trinkis; fine li volis dormi kaj ekkuŝis sur la planko,
ĉar nenie estis lito. Baldaŭ li ekdormis, sed nokte
granda bruo vekis lin. Li frotis la okulojn kaj ekvidis naŭ
malbelajn diablojn, kiuj rondire dancis ĉirkaŭ
li. Kamarado Gaja diris:</p>

<p class="p">&quot;Dancu, kiel longe vi volas, sed ne proksimiĝu al
  mi.&quot;</p>

<p class="p">Sed la diabloj venis pli kaj pli proksime kaj preskaŭ
surpaŝis lian vizaĝon per siaj abomenaj piedoj.</p>

<p class="p">&quot;Kvietiĝu, diablaj monstroj,&quot; li kriis, sed ili estis
pli kaj pli trudemaj. Kamarado Gaja ekkoleris kaj diris:</p>

<p class="p">&quot;Tuj mi kvietigos vin,&quot; prenis seĝan piedon kaj komencis
bati la diablojn. Sed naŭ diabloj estas tro multe
kontraŭ unu soldato: kiam li batis la antaŭajn, la aliaj
atakis lin malantaŭe kaj tiris liajn harojn.</p>

<p class="p">&quot;Sufiĉe, diabla bando, atendu iomete: ĉiuj naŭ
en la tornistron!&quot;</p>

<p class="p">Tuj ĉiuj estis tie, li fermis la tornistron kaj ĵetis
en angulon. Ĉio eksilentis, Kamarado Gaja ree ekdormis kaj
dormis ĝis la tagiĝo. Lia gastejmastro kun la nobelulo, al
kiu apartenis la palaco, venis por ekscii, kiel li sukcesis. Kiam ili
vidis lin sana kaj vigla, ili ekmiris kaj demandis:</p>

<p class="p">&quot;Ĉu la spiritoj ne atakis vin?&quot;</p>

<p class="p">&quot;Jes,&quot; respondis Kamarado Gaja, &quot;mi havas ilin ĉiujn
naŭ en mia tornistro. Vi povas tute trankvile loĝi en la
palaco, neniu el ili venos plu!&quot;</p>

<p class="p">La nobelulo dankis lin, riĉe rekompencis kaj proponis al li
oficon ĉe si, promesante zorgi pri li ĝis lia morto.</p>

<p class="p">&quot;Ne,&quot; respondis la soldato, &quot;mi kutimis migri, mi iros mian
vojon.&quot;</p>

<p class="p">Kamarado Gaja foriris, venis en forĝejon, metis la tornistron
kun la diabloj sur la amboson kaj petis la majstron kaj liajn
helpantojn, ke ili martelu. Ili batis fortege per grandaj marteloj, la
diabloj kriis kiel frenezaj. Kiam li malfermis la tornistron, ok
diabloj estis senvivaj, unu kiu sidis en faldo, vivis ankoraŭ,
elsaltis kaj forkuris en la inferon.</p>

<p class="p">Kamarado Gaja longe ankoraŭ migris en la mondo, kaj kiu
scius pri tio, povus rakonti multon. Fine li maljuniĝis kaj
ekpensis pri morto. Li iris al ermito, kiu estis konata kiel piulo,
kaj diris al li:</p>

<p class="p">&quot;Jam tedis min la migrado, mi dezirus iri en la ĉielan
regnon.&quot;</p>

<p class="p">La ermito respondis:</p>

<p class="p">&quot;Ekzistas du vojoj: unu estas larĝa kaj agrabla, kaj
kondukas al la infero, la alia estas mallarĝa kaj malfacila, kaj
kondukas al la ĉielo.&quot;</p>

<p class="p">&quot;Mi estus malsaĝulo,&quot; pensis Kamarado Gaja, &quot;se mi
elektus la mallarĝan kaj malfacilan vojon.&quot;</p>

<p class="p">Li ekiris la larĝan kaj agrablan vojon kaj venis fine al
granda nigra pordego; ĝi estis la pordego de la infero.</p>

<p class="p">Kamarado Gaja frapis, kaj la pordisto elrigardis, kiu
venis. Ekvidinte la soldaton, li ektimis, ĉar li estis la
naŭa diablo, kiu forkuris kun blua okulo el la tornistro. Li
rapide riglis la pordegon, kuris al la estro de la diabloj kaj
diris:</p>

<p class="p">&quot;Ĉe la pordo staras viro kun tornistro kaj volas eniri, sed
ne enlasu lin, mi vin petegas, alie se li ekdeziros, li havos la tutan
inferon en la tornistro. Foje li terure martelis min tie.&quot;</p>

<p class="p">Oni malakceptis Kamaradon Gajan kaj diris, ke li foriru.</p>

<p class="p">&quot;Se oni ne akceptas min ĉi tie,&quot; li pensis, &quot;eble mi
trovos rifuĝejon en la ĉielo, mi ja devas ie
resti.&quot;</p>

<p class="p">Li reiris, marŝis ĝis la pordego de la ĉielo kaj
ekfrapis. Sankta Petro ĝuste tiam sidis kiel pordisto; Kamarado
Gaja rekonis lin kaj pensis:</p>

<p class="p">&quot;Ĉi tie vi trovis malnovan amikon, ĉi tie vi pli bone
sukcesos.&quot;</p>

<p class="p">Sankta Petro demandis:</p>

<p class="p">&quot;Ĉu vi volas eniri en la ĉielon?&quot;</p>

<p class="p">&quot;Enlasu min, kamarado, mi ja devas resti ie; oni ne akceptis min
en la inferon, mi venis ĉi tien.&quot;</p>

<p class="p">&quot;Ne,&quot; diris Sankta Petro, &quot;vi ne eniros.&quot;</p>

<p class="p">&quot;Se vi ne volas enlasi min, reprenu vian tornistron, 
mi ne deziras havi ion de vi,&quot; diris Kamarado Gaja.</p>

<p class="p">&quot;Donu ĝin,&quot; diris Sankta Petro. La soldato donis la
tornistron tra la krado. Sankta Petro prenis ĝin kaj pendigis
ĉe sia seĝo.</p>

<p class="p">Kamarado Gaja diris:</p> 

<p class="p">&quot;Nun mi mem volas esti en la tornistro.&quot;</p>

<p class="p">En la sama momento li estis tie kaj Sankta Petro devis permesi al
li resti tie.</p>

<hr>
<div class="footer"><a href="doktoro_cxioscia.html">Doktoro Ĉioscia &gt;&gt;</a></div>
</body>
</html>
