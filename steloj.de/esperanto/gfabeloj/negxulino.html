<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Neĝulino</title>
</head>
<body background="../bld/papero.jpg">
<div class="header">
<span class="header_left"><a href="hacxjo_kaj_grenjo.html">&lt;&lt; Haĉjo kaj Grenjo</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Neĝulino</h3>

<p class="first_p">Tio okazis iam en la mezo de vintro. La neĝaj flokoj falis de
la ĉielo kvazaŭ plumoj. Reĝino sidis ĉe
fenestro, kiu havis nigran ebonan kadron, kaj kudris. Ŝi levis
la okulojn, ekrigardis la ĉielon kaj en la sama momento ŝi
pikis sian fingron per la kudrilo. Tri sangaj gutoj falis sur la
neĝon. La ruĝo tiel bele kontrastis la blankan
neĝon, ke ŝi pensis:</p>

<p class="p">&quot;Se mi havus infanon tiel blankan kiel la neĝo, tiel
ruĝan kiel la sango kaj tiel nigran kiel la ligno de la
kadro!&quot;</p>

<p class="p">Baldaŭ poste Dio sendis al ŝi filineton, kiu estis
tiel blanka kiel neĝo, tiel ruĝa kiel sango, kaj tiel
nigrahara kiel ebono. Oni nomis ŝin Neĝulino. Tuj kiam
naskiĝis la infano, la reĝino mortis.</p>

<p class="p">Post unu jaro la reĝo prenis alian edzinon. Ŝi estis
bela virino, sed fiera kaj malmodesta. Ŝi ne povis toleri, ke iu
superas ŝin en beleco. Ŝi havis miraklan
spegulon. Ĉiufoje kiam ŝi ekstaris antaŭ ĝi
kaj demandis:</p>

<center class="lg">
<span class="l">&quot;Speguleto mia, speguleto hela,</span><br>
<span class="l">Kiu en la lando estas la plej bela?&quot;</span><br>
</center>

<p class="p">ĝi respondis:</p>

<center class="lg">
<span class="l">&quot;Vi reĝino, vi estas ĉe ni la plej
bela!&quot;</span><br>
</center>

<p class="p">Tiam ŝi estis kontenta, ĉar ŝi sciis, ke la
spegulo diras la veron.</p>

<p class="p">Neĝulino kreskis kaj fariĝis pli kaj pli bela. Kiam 
ŝi estis sepjara, ŝi estis tiel bela, kiel la hela tago,
pli bela ol la reĝino mem. Kiam ĉi tiu demandis foje sian
spegulon:</p>

<center class="lg">
<span class="l">&quot;Speguleto mia, speguleto hela,</span><br>
<span class="l">Kiu en la lando estas la plej bela?&quot;</span><br>
</center>

<p class="p">ĝi respondis:</p>

<center class="lg">
<span class="l">&quot;Plej bela vi estas ĉe ni, ho reĝino,</span><br>
<span class="l">Sed miloble pli bela estas Neĝulino.&quot;</span><br>
</center>

<p class="p">La reĝino ektimis kaj fariĝis flava kaj verda pro
envio. De ĉi tiu momento ĉiufoje kiam ŝi ekvidis
Neĝulinon, la koro turniĝis en ŝi pro malamo al la
knabino. La envio kaj fiero kreskis kvazaŭ malbonaj herboj en
ŝia koro, tiel ke ŝi ĝuis trankvilon nek tage, nek
nokte.</p>

<p class="p">Ŝi alvokis ĉasiston kaj diris:</p>

<p class="p">&quot;Forkonduku la infanon en la arbaron, mi ne volas plu vidi
ĝin antaŭ miaj okuloj. Mortigu ĝin kaj alportu al
mi la pulmojn kaj la koron kiel pruvon de la plenumo de mia
ordono.&quot;</p>

<p class="p">La ĉasisto devis obei. Li forkondukis la princinon,
streĉis la pafarkon kaj jam estis trapikonta la senkulpan koron
de Neĝulino, kiam ŝi ekploris kaj diris:</p>

<p class="p">&quot;Kara ĉasisto, lasu al mi la vivon, mi forkuros en la
sovaĝan arbaron kaj neniam revenos hejmen.&quot;</p>

<p class="p">Ŝi estis tiel bela, ke la ĉasisto ekkompatis ŝin
 kaj diris:</p>

<p class="p">&quot;Forkuru, malfeliĉa infano.&quot;</p>

<p class="p">‚Baldaŭ disŝiros vin la sovaĝaj
bestoj,’ li pensis kaj tamen li sentis, kvazaŭ peza
ŝtono defalis de lia koro, ke li ne devas mortigi ŝin. En
la sama momento juna aprido kuris preter li. Li ĝin
mortigis, elprenis la pulmojn kaj la koron kaj alportis ilin al la
reĝino. La kuiristo devis kuiri ilin kun salo, kaj la malica
virino manĝis ilin, pensante, ke ŝi manĝas la
pulmojn kaj la koron de Neĝulino.</p>

<p class="p">La malfeliĉa infano restis tute sola en la arbaro. Teruro
ekregis ŝin. Ŝi rigardis la arbajn foliojn, kvazaŭ
serĉante de ili konsilon. Ŝi ekkuris inter pintaj
ŝtonoj kaj dornoj, kaj la sovaĝaj bestoj saltis preter
ŝi, sed ne atakis ŝin. Ŝi kuris tiel longe, kiel la
piedoj povis porti ŝin. Noktiĝis. Ŝi ekvidis
malgrandan dometon kaj eniris por ripozi. En la dometo ĉio estis
malgranda, sed tiel beleta kaj pura, ke ne eble estas tion
priskribi. Tie staris tableto kovrita per blanka tuko kaj sur ĝi
sep malgrandaj teleroj, ĉiu telereto kun sia forketo, krom tio
sep tranĉiletoj kaj forketoj, sep malgrandaj glasoj. Apud la
muro estis en vico sep litetoj, sur ĉiu estis sternita blanka
tuko. Neĝulino malsata kaj soifanta manĝis de ĉiu
telereto iom da legomoj kaj da pano kaj trinkis el ĉiu glaso
guton da vino, ĉar ŝi ne volis forpreni ĉion de
unu. Poste, tre laca, ŝi kuŝiĝis sur liton; sed
neniu taŭgis, unu estis tro longa, alia tro mallonga; fine la
sepa estis bona, ŝi kuŝiĝis sur ĝin, alvokis
la benon de Dio kaj ekdormis.</p>

<p class="p">Kiam tute mallumiĝis, venis la mastroj de la dometo, sep
nanoj, fosistoj de metaloj en la montoj. Ili eklumigis siajn sep
kandelojn kaj en la hela lumo rimarkis, ke iu fremda estis ĉe
ili, ĉar ne ĉio estis en ordo, kia ili ĝin
lasis.</p>

<p class="p">La unua demandis:</p>

<p class="p">&quot;Kiu sidis sur mia seĝeto?&quot;</p>

<p class="p">La dua:</p>

<p class="p">&quot;Kiu manĝis de mia telereto?&quot;</p>

<p class="p">La tria:</p>

<p class="p">&quot;Kiu mordis de mia pano?&quot;</p>

<p class="p">La kvara:</p>

<p class="p">&quot;Kiu manĝis de miaj legomoj?&quot;</p>

<p class="p">La kvina:</p>

<p class="p">&quot;Kiu uzis mian forketon?&quot;</p>

<p class="p">La sesa:</p>

<p class="p">&quot;Kiu tranĉis per mia tranĉileto?&quot;</p>

<p class="p">La sepa:</p>

<p class="p">&quot;Kiu trinkis el mia pokaleto?&quot;</p>

<p class="p">La unua ĉirkaŭrigardis, rimarkis sur sia lito 
postsignon de malgranda piedo kaj diris:</p>

<p class="p">&quot;Kiu eniris en mian liton?&quot;</p>

<p class="p">La aliaj alkuris kaj ekkriis:</p>

<p class="p">&quot;Ankaŭ en la mia iu kuŝis.&quot;</p>

<p class="p">La sepa rigardante sian liton, ekvidis sur ĝi Neĝulinon
dormanta. Li alvokis la aliajn, ili alkuris kaj ekkriis pro miro. Ili
alportis siajn sep kandelojn kaj lumigis Neĝulinon.</p>

<p class="p">&quot;Mia Dio, mia Dio!&quot; ili kriis &quot;kiel bela infano!&quot;</p>

<p class="p">Ili tre ĝojis, ne vekis ŝin, kaj ŝi dormis en la
liteto. La sepa nano dormis kun siaj kunuloj, kun ĉiu unu horon,
kaj tiel pasis la nokto.</p>

<p class="p">Matene Neĝulino vekiĝis kaj, ekvidinte la sep nanojn,
ektimis. Sed ili amike demandis:</p>

<p class="p">&quot;Kiel oni nomas vin?&quot;</p>

<p class="p">&quot;Neĝulino.&quot;</p>

<p class="p">&quot;Kiamaniere vi venis en nian domon?&quot; daŭrigis ili la
 demandojn. Ŝi rakontis al ili, ke ŝia duonpatrino volis
 pereigi ŝin, sed la ĉasisto ŝin ekkompatis; ke
 ŝi kuris la tutan tagon, ĝis fine ŝi trovis
 ĉi tiun dometon. La nanoj diris al ŝi:</p>

<p class="p">&quot;Se vi mastrumos en nia domo, kuiros, lavos, kudros, trikos, 
zorgos pri ordo kaj pureco, vi povas resti ĉe 
ni, kaj nenio al vi mankos.&quot;</p>

<p class="p">&quot;Bone, tre volonte&quot; respondis Neĝulino kaj restis
ĉe ili. Ŝi mastrumis kaj zorgis pri la ordo en la domo; la
nanoj iris ĉiumatene en la montojn kaj serĉis oron,
vespere ili revenis, kaj la manĝaĵo devis esti preta. La
tutan tagon la knabino estis sola, la bonaj nanoj avertis ŝin
kaj ĉiam diris:</p>

<p class="p">&quot;Gardu vin kontraŭ via duonpatrino. Ŝi baldaŭ
ekscios, ke vi estas tie ĉi; enlasu neniun.&quot;</p>

<p class="p">La reĝino opiniis, ke ŝi manĝis la pulmojn kaj la
koron de Neĝulino kaj tial ŝi estis certa, ke ŝi ree
estas la unua kaj plej bela. Ŝi ekstaris antaŭ la spegulo
kaj diris:</p>

<center class="lg">
<span class="l">&quot;Speguleto mia, speguleto hela,</span><br>
<span class="l">Kiu en la lando estas la plej bela?&quot;</span><br>
</center>

<p class="p">La spegulo respondis:</p>

<center class="lg">
<span class="l">&quot;Vi estas plej bela ĉe ni, ho reĝino,</span><br>
<span class="l">Sed trans montoj kaj rivero</span><br>
<span class="l">Tie sur la nana tero</span><br>
<span class="l">Miloble pli bela estas Neĝulino.&quot;</span><br>
</center>

<p class="p">La reĝino ektimis, ĉar ŝi sciis, ke la spegulo
neniam mensogas.</p>

<p class="p">Ŝi komprenis, ke la ĉasisto trompis ŝin kaj ke
Neĝulino ankoraŭ vivas. De tiu momento ŝi pensis
kaj pensis senĉese, kiel pereigi Neĝulinon, ĉar dum
ŝi ne estis plej bela en la lando, la envio ne lasis ŝin
trankvila.</p>

<p class="p">Fine ŝi ion elpensis. Ŝi kolorigis sian
vizaĝon kaj vestis sin kiel maljuna butikistino. Ŝi
fariĝis tute ne rekonebla. Aliformigita tiamaniere ŝi iris
trans la sep montojn al la sep nanoj, frapis la pordon kaj
ekkriis:</p>

<p class="p">&quot;Bela komercaĵo malkara, malkara!&quot; Neĝulino
elrigardis tra la fenestro kaj diris:</p>

<p class="p">&quot;Bonan tagon! Kion vi vendas?&quot;</p>

<p class="p">&quot;Bonan komercaĵon, belan komercaĵon! Laĉojn de
ĉiuj koloroj&quot; respondis la duonpatrino kaj montris
laĉon plektitan el multkolora silko.</p>

<p class="p">&quot;Mi ja povas enlasi la bonan virinon,&quot; pensis Neĝulino,
malriglis la pordon kaj aĉetis la belan laĉon.</p>

<p class="p">&quot;Mia infano!&quot; diris la maljunulino, &quot;ne tiel! venu, mi mem
laĉos vin.&quot;</p>

<p class="p">Neĝulino suspektis nenion, stariĝis antaŭ
ŝi kaj lasis sin laĉi per la nova laĉo. La
duonpatrino laĉis rapide kaj tiel forte, ke al Neĝulino
mankis la spiro kaj ŝi falis kiel senviva.</p>

<p class="p">&quot;Nun vi ne estos plu la plej bela,&quot; diris la reĝino kaj
forkuris.</p>

<p class="p">Post momento la nanoj revenis hejmen por vespermanĝi. Kiel
ili ektimis, kiam ili ekvidis la amatan Neĝulinon sur la planko!
Ŝi ne moviĝis, kvazaŭ senviva. Ili levis ŝin
kaj rimarkinte, ke ŝi estas tro forte laĉita,
tratranĉis la laĉon. Ŝi komencis spiri, kaj iom post
iom revenis la vivo. Kiam la nanoj eksciis, kio okazis, ili diris:</p>

<p class="p">&quot;La maljuna butikistino estis neniu alia, ol la sendia
reĝino. Gardu vin kaj enlasu neniun dum nia foresto.&quot;</p>

<p class="p">La malbona virino, reveninte hejmen, iris al la spegulo kaj demandis:</p>

<center class="lg">
<span class="l">&quot;Speguleto mia, speguleto hela,</span><br>
<span class="l">Kiu en la lando estas la plej bela?&quot;</span><br>
</center>

<p class="p">La spegulo respondis kiel ordinare:</p>

<center class="lg">
<span class="l">&quot;Vi estas plej bela ĉe ni, ho reĝino,</span><br> 
<span class="l">&quot;Sed trans montoj kaj rivero</span><br>
<span class="l">&quot;Tie sur la nana tero</span><br>
<span class="l">&quot;Miloble pli bela estas Neĝulino.</span><br>
</center>

<p class="p">Kiam ŝi tion aŭdis, ŝi tiel ektimis, ke la tuta
sango fluis al la koro. Ŝi komprenis, ke Neĝulino
reviviĝis.</p>

<p class="p">&quot;Nun mi preparos ion pli bonan, por neniigi vin.&quot;</p>

<p class="p">Ŝi sciis la sorĉarton kaj faris venenan
kombilon. Ŝi alivestis sin kiel alia maljuna virino kaj iris
trans la sep montojn al la sep nanoj, frapis la pordon kaj
ekkriis:</p>

<p class="p">&quot;Bona komercaĵo malkara, malkara!&quot;</p>

<p class="p">Neĝulino ekrigardis kaj diris:</p>

<p class="p">&quot;Daŭrigu la vojon, malpermesite estas al mi enlasi iun
 ajn.&quot;</p>

<p class="p">&quot;Sed vi ja povas rigardi,&quot; diris la maljunulino, eltiris la
venenan kombilon kaj levis ĝin al la fenestro. Ĝi tiel
plaĉis al la knabino, ke ŝi lasis sin trompi kaj malfermis
la pordon. Kiam ili interkonsentis pri la prezo, la maljunulino
diris:</p>

<p class="p">&quot;Permesu, mi mem kombu vin.&quot; La kompatinda Neĝulino
senpripense permesis. Apenaŭ la sorĉistino enigis
la kombilon en la harojn, la veneno komencis efiki kaj la knabino
falis senkonscia.</p>

<p class="p">&quot;Miraklo de la beleco, jen via fino,&quot; diris la malbona virino
kaj foriris.</p>

<p class="p">Feliĉe jam vesperiĝis kaj la nanoj revenis
hejmen. Ekvidinte senvivan Neĝulinon sur la planko, ili tuj
eksuspektis la reĝinon. Ili komencis serĉi kaj trovis la
venenan kombilon. Apenaŭ ili eltiris ĝin, Neĝulino
rekonsciiĝis kaj rakontis, kio okazis. Ili ree avertis
ŝin, ke ŝi estu singarda kaj malfermu la pordon al
neniu.</p>

<p class="p">La reĝino ekstaris hejme antaŭ la spegulo kaj
diris:</p>

<center class="lg">
<span class="l">&quot;Speguleto mia, speguleto hela,</span><br>
<span class="l">Kiu en la lando estas la plej bela?&quot;</span><br>
</center>

<p class="p">Ĝi respondis kiel antaŭe:</p>

<center class="lg">
<span class="l">&quot;Vi estas plej bela ĉe ni, ho reĝino,</span><br>
<span class="l">Sed trans montoj kaj rivero</span><br> 
<span class="l">Tie sur la nana tero</span><br>
<span class="l">Miloble pli bela estas Neĝulino.&quot;</span><br>
</center>

<p class="p">Aŭdinte la vortojn de la spegulo, la reĝino ektremis
pro kolero.</p>

<p class="p">&quot;Neĝulino devas morti, eĉ se tio kostus al mi la
vivon,&quot; ekkriis ŝi, iris en kaŝitan ĉambron, kiun
neniu vizitadis kaj faris tie venenan pomon. Ekstere ĝi estis
bela, blanka kaj rozvanga; ekvidinte ĝin, ĉiu dezirus
ĝin gustumi, sed plej malgranda ĝia peceto estis
mortiga.</p>

<p class="p">Kiam la pomo estis preta, la reĝino alivestis sin kiel
kamparanino kaj iris trans la sep montojn al la sep nanoj. Ŝi
frapis la pordon. Neĝulino elrigardis tra la fenestro kaj
diris:</p>

<p class="p">&quot;Malpermesite estas al mi iun enlasi, la sep nanoj tiel
ordonis.&quot;</p>

<p class="p">&quot;Bone,&quot; respondis la kamparanino, &quot;en ĉia okazo mi
sukcesos vendi la pomojn. Jen, mi donacos unu pomon al vi.&quot;</p>

<p class="p">&quot;Ne,&quot; respondis Neĝulino, &quot;mi povas nenion
akcepti.&quot;</p>

<p class="p">&quot;Ĉu vi timas venenon?&quot; diris la maljunulino, &quot;rigardu,
mi distranĉos la pomon; la ruĝan vangon vi manĝos,
la blankan mi.&quot;</p>

<p class="p">La pomo estis tiel artifike farita, ke nur la ruĝa parto
estis venena.</p>

<p class="p">Neĝulino rigardis la belan pomon kaj vidante, ke la
kamparanino manĝas, ne povis sin deteni, etendis la manon kaj
prenis la venenan parton. Sed apenaŭ ŝi demordis peceton,
ŝi falis senviva. La reĝino kruele rigardis ŝin,
laŭte ridis kaj diris:</p>

<p class="p">&quot;Blanka kiel neĝo, ruĝa kiel sango, nigra kiel ebono!
Nun ne vekos vin la nanoj.&quot;</p>

<p class="p">Kiam ŝi hejme demandis la spegulon:</p>

<center class="lg">
<span class="l">&quot;Speguleto mia, speguleto hela,</span><br>
<span class="l">Kiu en la lando estas la plej bela?&quot;</span><br>
</center>

<p class="p">ĝi respondis fine:</p>

<center class="lg">
<span class="l">&quot;Vi reĝino, vi estas ĉe ni la plej bela.&quot;</span><br>
</center>

<p class="p">Nur tiam ŝia enviema koro ĝuis trankvilon, se enviema
koro povas tion ĝui.</p>

<p class="p">La nanoj, reveninte vespere hejmen, trovis Neĝulinon
kuŝanta sur la planko. Neniu spiro eliĝis el ŝia
buŝo, ŝi estis senviva. Ili levis ŝin, serĉis
ĉe ŝi ion venenan, mallaĉis ŝin, kombis
ŝiajn harojn, lavis ilin en akvo kaj vino, sed vane. La amata
infano estis kaj restis senviva.</p>

<p class="p">Ili metis ŝin en ĉerkon, ĉiuj sidiĝis apud
ŝi kaj ploris ŝin, ploris dum tri tagoj. Ili volis
entombigi ŝin, sed ŝi estis ankoraŭ freŝa,
kiel vivanta homo, kaj ŝiaj vangoj estis ruĝaj, kiel
antaŭe. Tiam ili diris:</p>

<p class="p">&quot;Ni ne povas kovri ŝin per tero&quot; kaj ili venigis
vitran ĉerkon, en kiu oni povis vidi ŝin de ĉiuj
flankoj, metis ŝin tien kaj skribis ŝian nomon per oraj
literoj, kaj ke ŝi estis princino. La ĉerkon ili metis sur
monton kaj unu el ili ĉiam restis tie kaj gardis
ĝin. Bestoj venis kaj ploris Neĝulinon, strigo, poste
korvo, fine kolombo.</p>

<p class="p">Neĝulino longe kuŝis en la ĉerko. Ŝi ne
putris, ŝajnis, ke ŝi dormas, ĉar ŝi estis
ankoraŭ blanka kiel neĝo, ruĝa kiel sango,
nigrahara kiel ebono.</p>

<p class="p">Foje okazis, ke princo venis en la arbaron kaj eniris en la domon
de la nanoj por pasigi tie la nokton. Li vidis sur la monto la
ĉerkon, la belan Neĝulinon en ĝi, kaj li legis la
oran surskribon. Li diris al la nanoj:</p>

<p class="p">&quot;Donu al mi la ĉerkon, vi ricevos de mi por ĝi
ĉion, kion vi postulos.&quot;</p>

<p class="p">Sed la nanoj respondis:</p>

<p class="p">&quot;Ni ne donos ĝin por la tuta oro de la mondo.&quot;</p>

<p class="p">Tiam li diris:</p>

<p class="p">&quot;Donacu ŝin al mi, ĉar mi ne povos vivi, ne vidante
Neĝulinon. Mi ŝin estimos kaj respektos, kiel ion plej
karan.&quot;</p>

<p class="p">Aŭdinte liajn vortojn, la nanoj ekkompatis lin kaj donacis
al li la ĉerkon. La princo ordonis al la servistoj forporti
ŝin sur la ŝultroj. Ili faletis paŝinte sur arbeton;
de la skuo elfalis el ŝia gorĝo la venena peceto, kiun
Neĝulino demordis.</p>

<p class="p">Post momento ŝi malfermis la okulojn, levis la kovrilon de la
ĉerko, rekonsciiĝis kaj ree estis vivanta.</p>

<p class="p">&quot;Mia Dio! kie mi estas?&quot; ŝi ekkriis.</p>

<p class="p">&quot;Vi estas ĉe mi,&quot; respondis ĝoje la reĝa
filo, &quot;mi amas vin super ĉio en la mondo; iru kun mi en la
kastelon de mia patro, vi estos mia edzino.&quot;</p>

<p class="p">Neĝulino konsentis kaj iris kun li. La geedziĝa festo
estis luksa kaj belega.</p>

<p class="p">Oni invitis ankaŭ la sendian duonpatrinon de
Neĝulino.</p>

<p class="p">Surmetinte belan tualeton, la reĝino stariĝis
antaŭ la spegulo kaj demandis:</p>

<center class="lg">
<span class="l">&quot;Speguleto mia, speguleto hela,</span><br>
<span class="l">Kiu en la lando estas la plej bela?&quot;</span><br>
</center>

<p class="p">La spegulo respondis:</p>

<center class="lg">
<span class="l">&quot;Plej bela vi estas ĉe ni, Sinjorino,</span><br>
<span class="l">Sed miloble pli bela ― la juna reĝino.&quot;</span><br>
</center>

<p class="p">La malbona virino laŭte malbenis kaj tiel ektimis, ke
ŝi ne povis trankviliĝi. Komence ŝi tute ne volis
iri al la geedziĝo, sed ŝi ne povis resti, ŝi devis
vidi la junan reĝinon.</p>

<p class="p">Kiam ŝi venis, ŝi rekonis Neĝulinon kaj pro timo
kaj teruro ne povis moviĝi. Sur flamantaj karboj jam estis
metitaj feraj ŝuoj. Oni alportis ilin antaŭ la
reĝinon kaj ŝi devis surmeti ilin kaj danci en la
ruĝebrulantaj ŝuoj, ĝis ŝi falis senviva.</p>

<hr>
<div class="footer"><a href="ora_birdo.html">La ora birdo &gt;&gt;</a></div>
</body>
</html>
