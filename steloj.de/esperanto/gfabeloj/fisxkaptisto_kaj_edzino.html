<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Fiŝkaptisto kaj lia edzino</title>
</head>
<body background="../bld/papero.jpg">
<div class="header">
<span class="header_left"><a href="ora_birdo.html">&lt;&lt; La ora birdo</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Fiŝkaptisto kaj lia edzino</h3>

<p class="first_p">Estis iam fiŝkaptisto kaj lia edzino, kiuj loĝis kune
en malnova budo tuj apud la maro. La fiŝkaptisto ĉiutage
ĵetis en la maron sian fiŝhokon kaj tiel li kaptadis kaj
kaptadis la fiŝojn.</p>

<p class="p">Foje li sidis sur la mara bordo kaj rigardis la hokon en la klara
akvo; li sidis kaj sidis.</p>

<p class="p">La fiŝhoko profundiĝis ĝis la fundo. Li eltiris
ĝin kaj rigardis; li kaptis grandan fiŝon. La fiŝo
diris al li:</p>

<p class="p">&quot;Aŭskultu, kaptisto, lasu al mi la vivon; mi ne estas vera
fiŝo, mi estas sorĉita princo. Kiom tio utilos al vi, se
vi min mortigos? Mi ne estus por vi granda regalo, ĵetu min en
la akvon kaj lasu min naĝi.&quot;</p>

<p class="p">&quot;Vi ne bezonas diri tiom da vortoj,&quot; diris la maljunulo,
&quot;kompreneble mi liberigos fiŝon, kiu scias paroli.&quot;</p>

<p class="p">Li ĵetis en la akvon la fiŝon, kiu profundiĝis
ĝis la fundo kaj lasis post si longan sangan strion.</p>

<p class="p">La fiŝkaptisto leviĝis kaj revenis al la edzino en la
budon.</p>

<p class="p">&quot;Ĉu vi kaptis nenion hodiaŭ?&quot; diris la
virino.</p>

<p class="p">&quot;Ne,&quot; respondis la viro, &quot;mi kaptis hodiaŭ
fiŝon, kiu diris, ke ĝi estas sorĉita princo; mi
ĵetis ĝin en la maron.&quot;</p>

<p class="p">&quot;Ĉu vi nenion postulis?&quot; demandis la virino.</p>

<p class="p">&quot;Ne,&quot; diris la viro, &quot;kion mi devus postuli?&quot;</p>

<p class="p">&quot;Ah,&quot; diris la virino, &quot;malĝoje estas ĉiam logi
ĉi tie en budo malbonodora kaj abomeninda; kial vi ne postulis
malgrandan dometon? Iru al la maro kaj voku la fiŝon; diru al
ĝi, ke ni dezirus malgrandan dometon; tute certe ĝi donos
ĝin.&quot;</p>

<p class="p">&quot;Ah,&quot; diris la viro, &quot;por kio iri tien ankoraŭ unu
 fojon?&quot;</p>

<p class="p">La virino respondis:</p>

<p class="p">&quot;Vi ja kaptis ĝin kaj poste liberiĝis, ĝi certe
 donos. Iru tuj.&quot;</p>

<p class="p">La viro ne volis rifuzi al la edzino kaj iris, sed ne tre
volonte.</p>

<p class="p">Kiam li venis al la maro, la akvo estis tute verda kaj flava, ne
klara kiel ordinare. Li proksimiĝis al la akvo kaj diris:</p>

<center class="lg">
<span class="l">&quot;El la ondoj, fiŝo kara,</span><br>
<span class="l">Venu al la bordo mara;</span><br>
<span class="l">Ilzo min ĉi tien sendas,</span><br> 
<span class="l">Kaj dometon de vi mendas.&quot;</span><br>
</center>

<p class="p">La fiŝo alnaĝis kaj diris:</p>

<p class="p">&quot;Kion vi deziras?&quot;</p>

<p class="p">&quot;Vi kaptis ĝin, diris mia edzino, vi devis ion postuli de
ĝi. Ŝi ne volas plu loĝi en budo, ŝi dezirus
havi dometon.&quot;</p>

<p class="p">&quot;Reiru!&quot; respondis la fiŝo, &quot;ŝi jam havas
 ĝin.&quot;</p>

<p class="p">La fiŝkaptisto foriris. Lia edzino ne sidis plu en
budo. Malgranda dometo nun staris tie kaj la virino sidis antaŭ
la pordo sur benko. Ŝi prenis lian manon kaj diris:</p>

<p class="p">&quot;Eniru kaj rigardu, kia komforto.&quot;</p>

<p class="p">Ili eniris. En la dometo estis malgranda vestiblo, bela
ĉambro kun kamero; por ambaŭ estis litoj, krom tio
kuirejo kaj provizejo, vazaro kupra kaj stana, ĉio pura,
brilanta. Post la dometo estis malgranda korto kun kokinoj kaj
anasinoj kaj ĝardeno kun legomoj kaj fruktoj.</p>

<p class="p">&quot;Rigardu!&quot; diris la virino, &quot;ĉu tio ne estas
 ĉarma?&quot;</p>

<p class="p">&quot;Jes,&quot; respondis la viro, &quot;ĉio restu tia, ni vivos
tute feliĉe.&quot;</p>

<p class="p">&quot;Ni pripensos,&quot; diris la virino. Ili manĝis iom kaj 
iris dormi.</p>

<p class="p">Pasis tiel unu aŭ du semajnoj kaj la virino diris:</p>

<p class="p">&quot;Aŭskultu, la dometo ja estas tro malvasta, la korto kaj
ĝardeno estas tre malgrandaj. Kial la fiŝo ne donacis al
ni pli grandan domon. Mi dezirus loĝi en granda ŝtona
kastelo: iru al la fiŝo, ĝi donacu al ni kastelon.&quot;</p>

<p class="p">&quot;Ah, virino,&quot; diris la fiŝkaptisto, &quot;la dometo
sufiĉas, por kio loĝi en kastelo!&quot;</p>

<p class="p">&quot;Eh,&quot; diris la virino, &quot;la fiŝo povas tion
 fari.&quot;</p>

<p class="p">&quot;Ne,&quot; diris la viro, &quot;antaŭ ne longe la fiŝo
donacis al ni dometon, mi ne iros nun, mi ne volas ĝin
tedi.&quot;</p>

<p class="p">&quot;Ĉesu babili!&quot; diris la virino, &quot;la fiŝo povas
tion fari kaj donos volonte.&quot;</p>

<p class="p">La fiŝkaptisto foriris, sed kun peza koro kaj pensis: tio ne
estas prava.</p>

<p class="p">Kiam li venis al la maro, la akvo estis viola kaj blua, griza kaj
densa, ĝi ne estis plu verda kaj flava, sed ĝi estis
ankoraŭ kvieta. La fiŝkaptisto proksimiĝis kaj
diris:</p>

<center class="lg">
<span class="l">&quot;El la ondoj, fiŝo kara,</span><br>
<span class="l">Venu al la bordo mara;</span><br> 
<span class="l">Ilzo min ĉi tien sendas,</span><br> 
<span class="l">Kaj kastelon de vi mendas.&quot;</span><br>
</center>

<p class="p">&quot;Kion vi deziras?&quot; demandis la fiŝo. &quot;Ah,&quot; diris
malĝoje la kaptisto, &quot;ŝi volas loĝi en granda
ŝtona kastelo.&quot;</p>

<p class="p">&quot;Iru tien, via edzino staras antaŭ la pordo.&quot;</p>

<p class="p">La fiŝkaptisto iris, pensante, ke li revenos en la domon, sed
kiam li venis, tie staris granda ŝtona palaco kaj lia edzino
supreniris la ŝtuparon; ŝi prenis lian manon kaj
diris:</p>

<p class="p">&quot;Eniru.&quot;</p>

<p class="p">Ili eniris en la kastelon: la planko estis marmora, amaso da
servistoj malfermis al ili larĝe la pordojn. La muroj estis
blankaj, kovritaj per belaj tapetoj, en la ĉambroj estis oraj
seĝoj kaj tabloj, kaj kristalaj lustroj pendis de sur la
plafono. En ĉiuj ĉambroj estis tapiŝoj;
manĝaĵo kaj plej bonaj vinoj staris sur la tabloj, kiuj
fleksiĝis sub ilia pezo. Post la domo estis granda korto kun
staloj por ĉevaloj kaj bovinoj kaj plej belaj kaleŝoj. Ne
mankis ankaŭ granda, belega ĝardeno kun plej belaj floroj
kaj fruktoj. En granda parko, longa duonmejlon, kuris cervoj,
kapreoloj kaj leporoj, ― ĉio, kion oni povus revi.</p>

<p class="p">&quot;Kiaj belaĵoj!&quot; diris la virino.</p>

<p class="p">&quot;Jes,&quot; respondis li, &quot;ĉio restu tia, nun ni
loĝos en la bela kastelo kaj ni estos feliĉaj.&quot;</p>

<p class="p">&quot;Ni pripensos,&quot; diris la virino, &quot;nun ni dormu.&quot; Kaj ili
kuŝiĝis.</p>

<p class="p">En la sekvinta tago la edzino vekiĝis unua. La suno lumis,
ŝi rigardis tra la fenestro kaj vidis la pentrindan landon,
kuŝantan antaŭ ŝi. La fiŝkaptisto etendis
ankoraŭ siajn membrojn, kaj ŝi tuŝegis lin per la
kubuto kaj diris:</p>

<p class="p">&quot;Leviĝu kaj rigardu tra la fenestro: ĉu ni ne povus
regi la landon? Iru al la fiŝo kaj diru, ke ni volas esti
reĝoj.&quot;</p>

<p class="p">&quot;Ah, virino,&quot; respondis li, &quot;por kio esti reĝoj! Mi ne
volas esti reĝo.&quot;</p>

<p class="p">&quot;Bone,&quot; ŝi diris, &quot;vi ne volas, sed mi volas esti
reĝo. Iru al la fiŝo, mi volas esti reĝo.&quot;</p>

<p class="p">&quot;Ah, virino, vi volas esti reĝo, tion mi ne povas diri al
 ĝi.&quot;</p>

<p class="p">&quot;Kial ne? Iru tuj, mi devas esti reĝo.&quot;</p>

<p class="p">La fiŝkaptisto iris tute konsternita.</p>

<p class="p">&quot;Tio ne estas prava, ne estas prava,&quot; li pensis; tamen li
iris.</p>

<p class="p">Kiam li venis al la maro, la akvo estis nigre griza, bolis kaj
malbonodoris. La fiŝkaptisto proksimiĝis kaj diris:</p>

<center class="lg">
<span class="l">&quot;El la ondoj, fiŝo kara,</span><br>
<span class="l">Venu al la bordo mara;</span><br> 
<span class="l">Ilzo min ĉi tien sendas,</span><br> 
<span class="l">Reĝan tronon de vi mendas.&quot;</span><br>
</center>

<p class="p">&quot;Kion vi deziras?&quot; demandis la fiŝo.</p>

<p class="p">&quot;Ŝi volas fariĝi reĝo,&quot; respondis li.</p>
 
<p class="p">&quot;Iru, ŝi jam estas reĝo.&quot;</p>

<p class="p">Kiam li revenis al la palaco, li trovis la kastelon multe pli
granda, kun alta turo kaj belegaj ornamaĵoj. Gardistoj staris
antaŭ la pordego kaj amaso da soldatoj kun tamburoj kaj
trumpetoj. En la ĉambroj ĉio estis el pura marmoro kaj
oro, veluraj tapiŝoj kaj grandaj oraj penikoj. Malfermiĝis
la pordo de la salono: tie staris ĉiuj korteganoj, lia edzino
sidis sur alta trono el oro kaj diamantoj kaj havis grandan oran
kronon sur la kapo kaj en la mano sceptron el pura oro kaj multekostaj
ŝtonoj. Ĉe ambaŭ flankoj staris en vico ses
virgulinoj, ĉiu unu kapon malpli alta ol la antaŭa. La
fiŝkaptisto proksimiĝis kaj diris:</p>

<p class="p">&quot;Ah, virino, ĉu vi estas reĝo?&quot;</p>

<p class="p">&quot;Jes,&quot; respondis ŝi, &quot;nun mi estas reĝo.&quot;</p>

<p class="p">La fiŝkaptisto staris kaj rigardis ŝin, fine li
diris:</p>

<p class="p">&quot;Ah, kiel bele estas, ke vi estas reĝo! Nun ni deziros
nenion plu.&quot;</p>

<p class="p">&quot;Ne,&quot; respondis ŝi kaj fariĝis malkvieta, &quot;la
tempo pasas tiel malrapide, mi enuas. Iru al la fiŝo; mi jam
estas reĝo, mi volas fariĝi imperiestro.&quot;</p>

<p class="p">&quot;Ah, virino,&quot; diris la fiŝkaptisto,&quot; vi volas esti
 imperiestro?&quot;</p>

<p class="p">&quot;Iru al la fiŝo,&quot; ŝi diris, &quot;mi volas esti
 imperiestro.&quot;</p>

<p class="p">&quot;Ah, virino, la fiŝo ne povas fari vin imperiestro, mi ne
povas tion diri al ĝi; imperiestro estas nur unu en la regno. La
fiŝo ne povas fari vin imperiestro, ne povas, ne povas!&quot;</p>

<p class="p">&quot;Kio!&quot; kriis la virino, &quot;mi estas reĝo kaj vi estas
nur mia edzo. Iru tuj. Se ĝi faris min reĝo, ĝi
povas fari min ankaŭ imperiestro. Iru tuj!&quot;</p>

<p class="p">Li devis obei. Li iris kun timo kaj pensis:</p>

<p class="p">&quot;Tio ne sukcesos; imperiestro! ŝi postulas tro multe,
ŝi fine tedos la fiŝon.&quot;</p>

<p class="p">Kiam li venis al la maro, la akvo estis tute nigra kaj densa kaj
tiel bolis, ke veziketoj krevis sur la supraĵo. Forta vento
skuis ĝin. La terurita fiŝkaptisto proksimiĝis kaj
diris:</p>

<center class="lg">
<span class="l">&quot;El la ondoj, fiŝo kara,</span><br>
<span class="l">Venu al la bordo mara;</span><br>
<span class="l">Ilzo min ĉi tien sendas,</span><br> 
<span class="l">Imperion de vi mendas.&quot;</span><br>
</center>

<p class="p">&quot;Kion vi deziras?&quot; demandis la fiŝo.</p>

<p class="p">&quot;Ah fiŝo, mia edzino volas esti imperiestro.&quot;</p>

<p class="p">&quot;Iru, ŝi jam estas imperiestro.&quot;</p>

<p class="p">Kiam li revenis hejmen, la tuta kastelo estis el polurita marmoro
kun alabastraj figuroj kaj oraj ornamaĵoj. Antaŭ la
pordego marŝis soldatoj, blovis trumpetojn kaj batis
tamburojn. En la palaco baronoj, grafoj kaj princoj estis servistoj
kaj malfermis antaŭ li orajn pordojn. Kiam li eniris, lia
edzino sidis sur trono el unu ora peco, longa unu mejlon. Ŝi
havis sur la kapo grandegan oran kronon, ornamitan per briliantoj kaj
karbunkoloj; en unu mano ŝi tenis la sceptron, en la alia la
imperiestran pomon. Ĉe ambaŭ flankoj staris gardistoj en
du vicoj: la plej granda estis giganto du mejlojn alta, la plej
malgranda nano ne pli alta ol mia malgranda fingro. Antaŭ
ŝi staris amaso da grafoj kaj princoj. Time proksimiĝis la
fiŝkaptisto kaj diris:</p>

<p class="p">&quot;Ĉu vi estas nun imperiestro?&quot;</p>

<p class="p">&quot;Jes, mi estas imperiestro,&quot; respondis ŝi. Li staris kaj
rigardis ŝin, fine li diris:</p>

<p class="p">&quot;Bele estas, ke vi estas imperiestro.&quot;</p>

<p class="p">&quot;Kial vi staras tie?&quot; respondis ŝi. &quot;Mi
estas nun imperiestro, mi volas esti papo; iru al la
fiŝo.&quot;</p>

<p class="p">&quot;Kion, virino, kion vi deziras! Papo estas nur unu en la tuta
kristanaro, la fiŝo ne povas tion fari!&quot;</p>

<p class="p">&quot;Iru!&quot; ŝi diris, &quot;mi volas fariĝi papo; jam
hodiaŭ mi devas esti papo.&quot;</p>

<p class="p">&quot;Ne, virino, mi ne povas tion diri, vi jam troas, la fiŝo
ne povas fari vin papo.&quot;</p>

<p class="p">&quot;Sufiĉe da babilado. Se ĝi povas fari iun
imperiestro, ĝi povas fari ankaŭ papo. Rapidu, mi estas
imperiestro, vi estas nur mia edzo.&quot;</p>

<p class="p">La fiŝkaptisto foriris malkuraĝe, li tremis pro timo,
liaj genuoj kaj kruroj skuiĝis.</p>

<p class="p">Terura vento ekblovis, nuboj kovris la ĉielon, fariĝis
mallume, kvazaŭ vespere. La folioj falis de la arboj, la akvo
muĝis, bolis kaj batis la bordojn. En malproksimo li vidis
ŝipojn, kiuj alarme pafis, saltis kaj dancis sur la ondoj. La
ĉielo estis ankoraŭ iomete blua en la mezo, sed
ĉirkaŭe ĝi estis terure ruĝa, kiel
antaŭ fulmotondro. Li proksimiĝis terurita kaj diris:</p>

<center class="lg">
<span class="l">&quot;El la ondoj, fiŝo kara,</span><br> 
<span class="l">&quot;Venu al la bordo mara;</span><br>
<span class="l">&quot;Ilzo min ĉi tien sendas,</span><br> 
<span class="l">&quot;La tiaron de vi mendas.</span><br>
</center>

<p class="p">&quot;Kion vi deziras?&quot; demandis la fiŝo.</p>

<p class="p">&quot;Mia edzino volas fariĝi papo.&quot;</p>

<p class="p">&quot;Iru, ŝi jam estas papo.&quot;</p>

<p class="p">La fiŝkaptisto foriris. Kiam li revenis, li vidis grandan
preĝejon, ĉirkaŭitan de palacoj. Interne ĉion
lumigis miloj da miloj da kandeloj kaj lia edzino, tuta en oro de la
kapo ĝis la piedoj, sidis sur trono multe pli alta ol la
antaŭa kaj havis sur la kapo tri orajn
kronojn. Ĉirkaŭis ŝin amaso da pastroj. Ĉe
ambaŭ flankoj staris du vicoj da kandeloj, la plej alta kiel
grandega turo, la plej malgranda kiel lumingo en la
kuirejo. Ĉiuj imperiestroj kaj reĝoj genuis antaŭ
ŝi kaj kisis ŝian ŝuon.</p>

<p class="p">&quot;Virino,&quot; diris la fiŝkaptisto rigardante ŝin,
&quot;ĉu vi estas nun papo?&quot;</p>

<p class="p">&quot;Jes, mi estas papo.&quot; Li atente ŝin observis kaj
ŝajnis al li, ke li vidas sunon.</p>

<p class="p">&quot;Ah, kiel bele estas, edzino mia, ke vi estas papo.&quot;</p>

<p class="p">Sed ŝi sidis rigida, kvazaŭ ŝtipo, kaj ne
moviĝis. Li diris:</p>

<p class="p">&quot;Nun vi estos kontenta, vi estas papo, nenion plu vi povus
deziri.&quot;</p>

<p class="p">&quot;Mi pripensos,&quot; ŝi respondis kaj ili
kuŝiĝis. Sed ŝi ne estis kontenta kaj la avideco ne
lasis ŝin dormi; ŝi pensis senĉese, kio ŝi
povus ankoraŭ fariĝi.</p>

<p class="p">La fiŝkaptisto dormis bone kaj profunde, ĉar li multe
kuris tage, sed ŝi ne povis dormi kaj sin turnis de unu flanko
sur la alian, pensante senĉese, kio ŝi povus
ankoraŭ fariĝi. Nenion ŝi povis elpensi. Dume
leviĝis la suno. Kiam ŝi ekvidis la matenruĝon,
ŝi sidiĝis sur la lito kaj rigardis tra la fenestro; kiam
aperis la suno, ŝi ekpensis:</p>

<p class="p">&quot;Ah, ĉu mi ne povus ordonadi la leviĝon de la suno
kaj luno?&quot;</p>

<p class="p">&quot;Leviĝu!&quot; ŝi ekkriis, tuŝegante lin per la
kubuto, &quot;iru al la fiŝo, mi volas esti Dio.&quot;</p>

<p class="p">La fiŝkaptisto duone dormis ankoraŭ, sed li tiel
ektimis, ke li falis de la lito. Li pensis, ke li ne bone
aŭdis, frotis la okulojn kaj demandis:</p>

<p class="p">&quot;Ah, virino, kion vi diris?&quot;</p>

<p class="p">&quot;Se mi ne povos ordoni la leviĝon de la suno kaj luno kaj
se mi devos vidi, ke ili leviĝas sen mia ordono, mi ne havos plu
trankvilan horon, ĉar mi ne povis ordoni ilin.&quot;</p>

<p class="p">Ŝi tiel terure lin ekrigardis, ke li ektremis.</p>

<p class="p">&quot;Iru tuj, mi volas esti Dio.&quot;</p>
 
<p class="p">&quot;Ah, virino,&quot; li diris kaj falis antaŭ ŝi sur la
genuojn, &quot;la fiŝo ne povas fari tion; ĝi povis fari vin
imperiestro kaj papo, mi petas vin, rekonsciiĝu kaj restu
papo.&quot;</p>

<p class="p">Ŝi fariĝis furioza, ŝiaj haroj flugis senorde
ĉirkaŭ la kapo, ŝi disŝiris la korsaĵon
kaj ekbatis la edzon per la piedo, kriante:</p>

<p class="p">&quot;Mi ne povas plu atendi, iru tuj, ĉu vi ne
 aŭdas?&quot;</p>

<p class="p">Li surtiris la pantalonon kaj ekkuris kvazaŭ
freneza. Ekblovis terura ventego, bruegis kaj muĝis terure. Li
apenaŭ povis stari sur la piedoj. La domoj kaj arboj
skuiĝis, la montoj tremis, la ŝtonegoj ruliĝis en la
maron, la ĉielo estis nigra, kvazaŭ peĉo. Tondris
kaj fulmis, sur la maro leviĝis nigraj ondoj, altaj kiel turoj
kaj montoj, kaj ĉiu portis blankan ŝaŭman
kronon. La fiŝkaptisto kriis, sed li mem ne aŭdis la
proprajn vortojn:</p>

<center class="lg">
<span class="l">&quot;El la ondoj, fiŝo kara,</span><br> 
<span class="l">Venu al la bordo mara;</span><br>  
<span class="l">Ilzo min ĉi tien sendas,</span><br>  
<span class="l">Dian tronon de vi mendas.&quot;</span><br>
</center>

<p class="p">&quot;Kion ŝi deziras?&quot; demandis la fiŝo.</p>

<p class="p">&quot;Ŝi volas esti Dio,&quot; diris la fiŝkaptisto.</p>

<p class="p">&quot;Iru, ŝi ree sidas en la budo.&quot;</p>

<p class="p">Kaj ili sidas tie ankoraŭ hodiaŭ.</p>
<hr>
<div class="footer"><a href="tablo_kovru_vin.html">Tablo kovru vin, la orazeno kaj bastono el sako &gt;&gt;</a></div>
</body>
</html>
