<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Paŝtistino de anseroj apud puto</title>
</head>
<body background="../bld/papero.jpg">
<div class="header">
<span class="header_left"><a href="senditoj_de_morto.html">&lt;&lt; La senditoj de morto</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Paŝtistino de anseroj apud puto</h3>

<p class="first_p">En dezerto inter montoj estis iam malgranda domo, en kiu vivis
virino maljuna kiel la mondo kun aro da anseroj. La dezerto estis
ĉirkaŭita de arbaro, ĉiutage la maljunulino prenis
sian lambastonon kaj iris inter la arbojn per
ŝanceliĝantaj paŝoj. Tie ŝi multe laboris, pli
multe ol oni povus supozi laŭ ŝia maljuna aĝo:
ŝi kolektis herbon por la anseroj, deŝiris sovaĝajn
fruktojn tiel alte, kiel povis atingi ŝiaj manoj, kaj portis
ĉion sur sia dorso hejmen. Oni povus supozi, ke la peza
ŝarĝo devus premi ŝin al la tero, sed ĉiam
ŝi sukcese ĝin portis ĝis la domo. Se ŝi
renkontis iun, ŝi diris:</p>

<p class="p">&quot;Bonan tagon, najbaro, hodiaŭ estas bela vetero. Vi miras,
ke mi trenas la herbon, sed ĉiu devas porti sian
ŝarĝon sur la dorso.&quot;</p>

<p class="p">Sed oni ne renkontis ŝin volonte kaj preferis
ĉirkaŭiri, kaj kiam patro preterpasis ŝin kun sia
filo, li ĉiam diris al li mallaŭte:</p>

<p class="p">&quot;Gardu vin kontraŭ la maljunulino, ŝi estas ruza
kiel la diablo, ŝi estas sorĉistino.&quot;</p>

<p class="p">Foje matene bela juna viro iris tra la arbaro. La suno hele lumis,
la birdoj kantis kaj malvarmeta vento karesis la foliojn; la junulo
iris ĝoje kaj gaje. Li ankoraŭ renkontis neniun, kiam li
subite ekvidis la sorĉistinon, kiu genuis sur la tero kaj
detranĉis herbon. Ŝi jam kolektis amason da ĝi en la
sakon kaj apude staris du korboj plenaj de sovaĝaj piroj kaj
pomoj.</p>

<p class="p">&quot;Maljunulino,&quot; li diris, &quot;ĉu vi povos forporti
ĉion ĉi?&quot;</p>

<p class="p">&quot;Mi devas, kara sinjoro,&quot; respondis ŝi, 
&quot;nur la infanoj de la riĉuloj ne 
bezonas tion fari. Sed al kamparano oni diras:


<center class="lg">
<span class="l">Antaŭen la okulo,</span><br>
<span class="l">se vi estas ĝibulo.</span><br>
</center>

Helpu min,&quot; aldonis la maljunulino, kiam li haltis
apud ŝi, &quot;vi havas ankoraŭ rektan dorson kaj junajn
piedojn, tio estos facila por vi. Mia domo ne estas malproksime: jen
ĝi staras post la monto. Vi salte atingos ĝin.&quot;</p>

<p class="p">La juna viro ekkompatis ŝin:</p>

<p class="p">&quot;Kvankam mia patro ne estas kamparano, sed riĉa grafo, mi
tamen prenos vian sakon por pruvi, ke ne nur la kamparanoj scias porti
ŝarĝojn.&quot;</p>

<p class="p">&quot;Bone, mi estos tre kontenta. Vi devos iri unu horon, sed tio
estas bagatelo por vi. La pirojn kaj pomojn vi ankaŭ devos
porti.&quot;</p>

<p class="p">La junulo iom ektimis la longan vojon, sed la maljunulino ne
ellasis lin plu; ŝi metis la sakon sur lian dorson kaj la
korbojn en liajn manojn.</p>

<p class="p">&quot;Vi vidas,&quot; ŝi diris, &quot;la afero estas facila.&quot;</p>

<p class="p">&quot;Kontraŭe,&quot; diris la grafo kaj faris grimacon de
doloro, &quot;la sako premas, kvazaŭ plena de ŝtonoj, kaj la
pomoj kaj piroj pezas kiel plumbo; mi apenaŭ povas
spiri.&quot;</p>

<p class="p">Li volis ĉion demeti, sed la maljunulino ne permesis.</p>

<p class="p">&quot;Rigardu lin,&quot; ŝi diris moke, &quot;la juna viro ne povas
porti, kion mi, maljuna virino, trenas tiel ofte. Belajn vortojn vi
ĉiam havas pretajn, sed kiam oni volas doni al vi la laboron, vi
tuj malaperas. Kial vi staras tie kaj meditas? Antaŭen! Neniu
reprenos la sakon.&quot;</p>

<p class="p">Dum li marŝis sur ebena tero, la junulo povis ankoraŭ
porti; sed kiam ili venis al la monto kaj devis supreniri, kaj la
ŝtonoj ruliĝis sub iliaj piedoj kvazaŭ vivantaj
estaĵoj, tiam mankis al li la fortoj. Gutoj de ŝvito banis
lian frunton kaj fluis, jen varmaj, jen malvarmaj, sur lia dorso.</p>

<p class="p">&quot;Patrineto,&quot; li diris, &quot;mi ne povas plu iri, mi devas iom
ripozi.&quot;</p>

<p class="p">&quot;Ne,&quot; respondis la maljunulino, &quot;kiam ni venos en la domon,
vi povos ripozi, sed nun antaŭen! Kiu povas scii, eble tio
estos utila por vi.&quot;</p>

<p class="p">&quot;Maljunulino, vi estas senhonta,&quot; diris la grafo kaj volis
deĵeti la sakon, sed li penis vane: ĝi kvazaŭ
kunkreskis kun lia dorso. Li sin turnis kaj skuis, sed ne povis
liberiĝi. La maljunulino ridis kaj kontenta saltis
malgraŭ la lambastono.</p>

<p class="p">&quot;Ne koleru, kara sinjoro,&quot; ŝi diris, &quot;via vizaĝo
ruĝiĝis, kiel meleagro. Portu pacience la
ŝarĝon, kiam ni venos hejmen, mi donos al vi bonan
trinkmonon.&quot;</p>

<p class="p">Kion li povis fari? Li devis obei la sorton kaj pacience sekvi la
maljunulinon. Ŝi fariĝis pli kaj pli vivplena, li pli kaj
pli suferis sub la pezo. Subite ŝi saltis sur la sakon kaj
eksidis sur ĝia supro; kvankam ŝi estis maldika kiel
stango, ŝi pezis pli multe ol plej dika kampara knabino. La
genuoj de la junulo tremis, sed kiam li haltis, la maljunulino batis
liajn piedojn per vergo kaj urtikoj. Senĉese ĝemante li
atingis la supron kaj fine venis al la domo de la maljunulino en la
momento, kiam li estis falonta de laciĝo.</p>

<p class="p">Kiam la anseroj ekvidis la maljunulinon, ili levis la flugilojn,
etendis la kolojn, kuris renkonte al ŝi kaj kriis sian
krion. Post la aro kun vergo en la mano iris maljuna knabino, dika kaj
alta, sed malbela kiel la nokto.</p>

<p class="p">&quot;Patrino,&quot; ŝi diris al la maljunulino, &quot;ĉu io
okazis al vi? Vi tiel longe forestis.&quot;</p>

<p class="p">&quot;Tute ne, mia filineto,&quot; ŝi respondis, &quot;nenio malbona
okazis al mi; kontraŭe ĉi tiu afabla sinjoro portis mian
ŝarĝon kaj imagu, kiam mi laciĝis, li prenis
ankaŭ min sur sian dorson. La vojo ne ŝajnis al ni longa,
ni estis gajaj kaj seninterrompe ŝercis.&quot;</p>

<p class="p">Fine la maljunulino deglitis teren, prenis la sakon de la dorso de
la junulo kaj la korbojn el liaj manoj, ekrigardis lin amike kaj
diris:</p>

<p class="p">&quot;Nun eksidu sur la benko antaŭ la pordo kaj ripozu. Vi
honeste perlaboris vian salajron, vi ĝin ricevos, estu
trankvila.&quot;</p>

<p class="p">Poste ŝi diris al la paŝtistino de la anseroj:</p>

<p class="p">&quot;Iru en la domon, ne konvenas al vi resti sola kun juna viro, oni
ne devas verŝi oleon en la fajron; li povus
enamiĝi.&quot;</p>

<p class="p">La grafo ne sciis, ĉu li devas plori aŭ ridi.</p>

<p class="p">&quot;Tia trezoro,&quot; li pensis, &quot;eĉ se ŝi havus tridek
jarojn malpli, ne estus danĝera por mia koro.&quot;</p>

<p class="p">Dume la maljunulino karesis la anserojn kvazaŭ infanojn kaj
poste iris kun la filino en la domon. La junulo sin etendis sur benko
sub sovaĝa pomarbo. La aero estis agrabla kaj varmeta;
ĉirkaŭe verdis bela herbejo, kovrita de primoloj,
sovaĝaj timianoj kaj miloj da aliaj floroj; meze murmuris klara
rivereto, brilanta en la sunaj radioj, kaj la blankaj anseroj promenis
sur la bordoj aŭ sin banis en la akvo.</p>

<p class="p">&quot;Bele estas ĉi tie,&quot; li diris, &quot;sed mi estas tiel
laca, ke mi ne povas malfermi la okulojn; mi iom dormos. Nur ne venu
vento kaj ne forblovu miajn piedojn de la korpo, ĉar ili estas
rompeblaj, kiel fajrofungo.&quot;</p>

<p class="p">Li dormis momenton, sed baldaŭ venis la maljunulino kaj
skuante vekis lin:</p>

<p class="p">&quot;Leviĝu,&quot; ŝi diris, &quot;vi ne povas resti ĉi
tie; vere mi iom turmentis vin, sed tio ne kostis al vi la vivon. Nun
oni donos al vi vian salajron; vi ne bezonas monon, nek oron, mi donos
al vi ion alian.&quot;</p>

<p class="p">Dirante tion ŝi metis en lian manon skatoleton,
eltranĉitan el unu sola smeraldo.</p>

<p class="p">&quot;Gardu ĝin bone,&quot; aldonis ŝi, &quot;ĝi alportos
 al vi feliĉon.&quot;</p>

<p class="p">La grafo salte leviĝis kaj sentante sin freŝa kaj forta
dankis la maljunulinon pro la donaco kaj foriris, tute ne rigardinte
ŝian belan filineton. Sur la vojo li aŭdis ankoraŭ
de malproksime la gajan krion de la anseroj.</p>

<p align="center" class="center">* * *</p>

<p class="p">Tri tagojn la grafo erarvagis en la arbaro, antaŭ ol li
trovis vojon. Li venis en grandan urbon kaj ĉar neniu lin konis,
oni kondukis lin en la reĝan palacon, kie la gereĝoj sidis
sur la trono. La grafo ekgenuis, prenis la smeraldan skatoleton el la
poŝo kaj metis ĝin ĉe la piedoj de la
reĝino. Ŝi ordonis al li leviĝi, kaj li donis al
ŝi la skatoleton. Apenaŭ ŝi malfermis ĝin,
ŝi falis teren kvazaŭ senviva. La grafo estis arestita
kaj kondukota en malliberejon, kiam la reĝino ordonis, ke oni
liberigu lin kaj ke ĉiuj foriru, ĉar ŝi deziris
paroli kun li sen atestantoj.</p>

<p class="p">Kiam la reĝino estis sola, ŝi komencis maldolĉe
plori kaj diris:</p>

<p class="p">&quot;Por kio taŭgas la honoro kaj gloro, kiuj
ĉirkaŭas min? Ĉiumatene mi vekiĝas kun
ĉagreno kaj malĝojo. Mi havis tri filinojn, el kiuj la
plej juna estis mirakle bela, fama en la tuta mondo. Ŝi estis
tiel blanka kiel la neĝo, tiel ruĝa kiel la pomaj floroj
kaj ŝiaj haroj brilis kiel sunaj radioj. Kiam ŝi ploris,
ne larmoj falis el ŝiaj okuloj, sed perloj kaj multvaloraj
ŝtonoj. Kiam ŝi atingis la aĝon de dek kvin jaroj,
la reĝo alvokis ĉiujn tri antaŭ sian tronon. Se vi
estus vidinta, kiel oni malfermis la okulojn, kiam eniris la plej
juna! Tio estis kvazaŭ apero de la suno.
La reĝo diris:</p>

<p class="p">&quot;Miaj filinoj, mi ne scias, kiam venos mia lasta
horo, mi volas hodiaŭ difini, kion ricevos ĉiu el vi post
mia morto. Vi ĉiuj amas min, sed tiu kiu plej multe min amas,
ricevos la plej bonan parton.&quot;</p>

<p class="p">Ĉiu filino diris, ke ŝi plej multe amas
lin.</p>

<p class="p">&quot;Ĉu vi ne povus esprimi,&quot; 
respondis la reĝo, &quot;kiel vi min amas? Mi ekkonus tiamaniere
viajn sentojn.&quot;</p>

<p class="p">La plej aĝa diris:</p>

<p class="p">&quot;Mi amas la patron kiel plej dolĉan
sukeron.&quot;</p>

<p class="p">La dua:</p>

<p class="p">&quot;Mi amas la patron kiel mian plej belan
veston.&quot;</p>

<p class="p">La plej juna silentis. La reĝo demandis:</p>

<p class="p">&quot;Kaj vi, mia plej amata infano?&quot;</p>

<p class="p">&quot;Mi ne scias,&quot; respondis ŝi, &quot;mi povas
kun nenio kompari mian amon.&quot;</p>

<p class="p">La patro insistis, ke ŝi nomu ion. Fine ŝi
diris:</p>

<p class="p">&quot;Plej bona manĝo ne plaĉas al mi sen
salo, mi amas la patron kiel salon.&quot;</p>

<p class="p">La reĝo aŭdinte tion ekkoleris kaj
diris:</p>

<p class="p">&quot;Se vi amas min kiel la salon, mi rekompencos vian
amon per salo.&quot;</p>

<p class="p">Li dividis la regnon inter la du pli aĝaj kaj
ordonis, ke oni ligu sakon kun salo al la dorso de la tria kaj
forkonduku ŝin en sovaĝan arbaron.</p>

<p class="p">Ni ĉiuj ploris kaj petis kompaton por
ŝi,&quot; diris la reĝino, &quot;sed la kolero de la reĝo
cedis al nenio. Kiel ŝi ploris forlasante nin! La tuta vojo
estis kovrita de perloj, kiuj falis el ŝiaj okuloj. La
reĝo baldaŭ ekbedaŭris sian severecon kaj ordonis
serĉi la malfeliĉan infanon en la tuta arbaro, sed neniu
trovis ŝin. Kiam mi pensas, ke sovaĝaj bestoj ŝin
manĝis, mia koro krevas de malĝojo; iufoje mi min konsolas
per la espero, ke ŝi vivas ankoraŭ, ke ŝi sin
kaŝis en kaverno aŭ trovis rifuĝejon ĉe
kompatemaj homoj. Sed imagu, ke kiam mi malfermis vian smeraldan
skatoleton, mi ekvidis perlon tute saman, kiaj faladis el la okuloj de
mia filino. Facile vi komprenos, kiel ekbatis mia koro. Vi devas
rakonti al mi, kiamaniere vi akiris la perlon.&quot;</p>

<p class="p">La grafo rakontis al la reĝino, ke li ricevis ĝin de la
maljunulino en la arbaro, ke li suspektas, ke ŝi estas
sorĉistino; pri la princino li aŭdis nenion.</p>

<p class="p">La gereĝoj decidis viziti la maljunulinon; ili opiniis, ke
ili certe ricevos sciigojn pri la filino en la loko, kie estis la
perlo.</p>

<p align="center" class="center">* * *</p>

<p class="p">La maljunulino sidis en sia domo kaj turnis ŝpinradon. Estis
jam mallume kaj la bruletantaj karboj de la fajrujo dissendis nur
malfortan lumon.</p>

<p class="p">Subite bruo eksonis ekstere: la anseroj revenis hejmen kaj kriis
sian raŭkan krion. Baldaŭ eniris ankaŭ la filino,
sed la maljunulino apenaŭ salutis ŝin iom ekmovante la
kapon. La filino eksidis, prenis ŝpinradon kaj turnis la fadenon
tiel lerte, kiel juna knabino. Tiel ili ambaŭ sidis du horojn,
ne parolante eĉ unu vorton. Fine io ekbruis ĉe la fenestro
kaj du fajraj okuloj rigardis internen. Tio estis maljuna strigo, kiu
kriis trifoje uhu. La maljunulino ekrigardis supren kaj diris:</p>

<p class="p">&quot;Jam venis la tempo, iru fari vian laboron.&quot;</p>

<p class="p">Ŝi leviĝis kaj eliris. Kien ŝi iris? Ŝi
iris tra herbejoj en valon, kaj venis fine al puto, apud kiu staris
tri maljunaj kverkoj. Dume la luno leviĝis ronda kaj granda
super la monton kaj estis tiel lume, ke oni povus trovi
pinglon. Ŝi demetis haŭton, per kiu estis kovrita
ŝia vizaĝo, kliniĝis al la puto kaj komencis sin
lavi. Kiam ŝi estis preta, ŝi trempis la haŭton en
la akvon kaj metis ĝin sur la herbo por blankigi ĝin en la
lumo de la luno kaj sekiĝi. Sed kiel ŝanĝiĝis
la knabino! Neniam vi vidis ion similan! Kiam la griza harligo
defalis, ŝiaj oraj haroj ekbrilis kiel sunaj radioj kaj kiel
mantelo kovris ŝin tutan. Ŝiaj okuloj similis
ĉielajn stelojn, ŝiaj vangoj estis rozaj kiel pomaj
floroj.</p>

<p class="p">Sed la bela knabino estis malgaja. Ŝi eksidis kaj
maldolĉe ploris. La larmoj unu post alia falis el ŝiaj
okuloj kaj ruliĝis inter la longaj haroj teren. Tiel ŝi
sidis tie kaj restus longe, sed subite inter la branĉoj de la
apuda arbo io ekkrakis kaj ekbruis.</p>

<p class="p">Ŝi salte leviĝis kiel kapreolo, kiu aŭdas pafon
de ĉasisto. Ĝuste en tiu momento la luno estis kovrita de
nigra nubo, la knabino rapide remetis la haŭton kaj malaperis
kiel flamo estingita de la vento. Tremante kiel tremola folio ŝi
kuris hejmen. La maljunulino staris antaŭ la pordo kaj la
knabino volis rakonti, kio okazis al ŝi, sed la maljunulino
amike ekridis kaj diris:</p>

<p class="p">&quot;Mi jam scias ĉion.&quot;</p>

<p class="p">Ŝi kondukis ŝin en la ĉambron kaj ekbruligis
lumon. Sed ŝi ne revenis al la ŝpinrado; ŝi prenis
balailon kaj komencis ordigi la ĉambron.</p>

<p class="p">&quot;Ĉio devas esti pura,&quot; ŝi diris al la knabino.</p>

<p class="p">&quot;Sed patrino,&quot; diris la knabino, &quot;kial vi komencas la
laboron en tiel malfrua horo?&quot;</p>

<p class="p">&quot;Ĉu vi scias, kioma horo estas?&quot; demandis la
 maljunulino.</p>

<p class="p">&quot;Ne estas ankoraŭ noktomezo,&quot; respondis la knabino,
&quot;sed jam pasis la dek unua horo.&quot;</p>

<p class="p">&quot;Ĉu vi ne memoras,&quot; daŭrigis la maljunulino,
&quot;ke ĝuste antaŭ tri jaroj vi venis al mi? Via tempo jam
estas finita, ni ne povas plu resti kune.&quot;</p>

<p class="p">La knabino ektimis kaj diris:</p>

<p class="p">&quot;Ah, kara patrino, ĉu vi volas forpuŝi min? Kien mi
iros? Mi havas nek amikojn, nek hejmon. Mi ĉion faris, kion vi
postulis, kaj vi ĉiam estis kontenta: ne forpelu min.&quot;</p>

<p class="p">La maljunulino ne volis diri al la knabino, kio estis okazonta al
ŝi.</p>

<p class="p">&quot;Mi ne povas plu resti ĉi tie,&quot; ŝi diris, &quot;sed
post mia foriro la ĉambro devas esti pura. Ne
maltrankviliĝu, vi trovos tegmenton, sub kiu vi povos
loĝi, kaj vi estos kontenta de la rekompenco, kiun vi ricevos de
mi.&quot;</p>

<p class="p">&quot;Sed diru al mi, kio estas okazonta?&quot; daŭrigis la
knabino.</p>

<p class="p">&quot;Mi ripetas, ne malhelpu min en mia laboro. Ĉesu
paroli, iru en vian ĉambron, demetu la haŭton de la
vizaĝo kaj prenu la silkan veston, en kiu vi venis al mi; poste
restu en via ĉambro, ĝis mi vokos vin.&quot;</p>

<p align="center" class="center">* * *</p>

<p class="p">Sed mi devas reveni al la gereĝoj, kiuj iris kun la grafo por
trovi la maljunulinon. La grafo nokte en la arbaro disiĝis de la
gereĝoj kaj daŭrigis la vojon sola. En la sekvinta tago
al li ŝajnis, ke li trovis la ĝustan vojon. Li iris
seninterrompe antaŭen ĝis la krepusko; li tiam suriris
arbon por pasigi tie  la nokton: li timis perdi nokte la vojon. Kiam
la luno aperis, li ekvidis personon, kiu malsupreniris de la
monto. Ŝi ne havis vergon en la mano, tamen li povis rekoni la
paŝtistinon de la anseroj, kiun li iam vidis en la domo de la
maljunulino.</p>

<p class="p">&quot;Oho,&quot; li diris, &quot;jen unu sorĉistino, mi do havos
ankaŭ la alian.&quot;</p>

<p class="p">Sed kiel li ekmiris, kiam ŝi venis al la puto, demetis la
haŭton kaj sin lavis, kiam la oraj haroj kovris ŝin
tutan: tian belulinon li vidis neniam antaŭe. Li kuraĝis
apenaŭ spiri, sed li etendis la kolon inter la folioj kiel li
povis kaj rigardis, rigardis ŝin senĉese. Ĉu tial ke
li tro kliniĝis, ĉu pro alia kaŭzo la branĉo
ekkrakis, kaj en la sama momento la knabino rapide remetis la
haŭton, kaj salte forkuris kiel kapreolino. Nuboj kovris la
lunon kaj la grafo ne povis plu vidi ŝin.</p>

<p class="p">Apenaŭ ŝi malaperis, la grafo malsupreniris kaj sekvis
ŝin per rapidaj paŝoj. Farinte nur kelke da paŝoj,
li ekvidis en la krepusko du personojn paŝantaj sur la
herbejo. Tio estis la gereĝoj, ili ekvidis de malproksime la
lumon en la domo de la maljunulino kaj iris tien. La grafo rakontis al
ili, kiajn strangajn aferojn li vidis ĉe la puto, kaj ili ne
dubis plu, ke tio estis ilia perdita filino. Ĝojaj ili iris
antaŭen kaj baldaŭ atingis la dometon: la anseroj sidis
ĉirkaŭe, metinte la kapon sub la flugilojn, kaj neniu
moviĝis. La migrantoj rigardis tra la fenestro: la maljunulino
sidis senmove, ŝpinis kaj balancis la kapon. La ĉambro
estis pure ordigita, kvazaŭ tie loĝus elfoj, kiuj neniam
havas polvon sur la piedoj. Sed ili ne vidis sian filinon. Momenton
ili rigardis ĉion, fine ili kuraĝis frapi delikate la
fenestron.</p>

<p class="p">La maljunulino kvazaŭ atendis ilin, ŝi leviĝis
kaj diris amike:</p>

<p class="p">&quot;Eniru, mi konas vin.&quot;</p>

<p class="p">Kiam ili estis en la ĉambro, ŝi diris:</p>

<p class="p">&quot;Vi ne bezonus veni tiel malproksimen, se antaŭ tri jaroj
vi ne estus forpuŝintaj maljuste vian infanon, kiu estas tiel
bona kaj bela. Sed tio ne malutilis ŝin, ŝi tri jarojn
paŝtis la anserojn: ŝi ellernis nenion malbonan, ŝia
koro restis pura. Sed vi estis sufiĉe punitaj per la
maltrankvileco, en kiu vi vivis.&quot;</p>

<p class="p">Ŝi proksimiĝis al la ĉambro kaj diris:</p>

<p class="p">&quot;Venu tien ĉi, mia filineto.&quot;</p>

<p class="p">La pordo malfermiĝis kaj la princino aperis en sia silka
vesto, kun siaj oraj haroj kaj brilaj okuloj: ŝi ŝajnis
ĉiela anĝelo.</p>

<p class="p">Ŝi iris al la gepatroj, ĉirkaŭprenis kaj kisis
ilin. Ili ĉiuj ploris de ĝojo. La juna grafo staris apude
kaj kiam ŝi ekvidis lin, ŝi ruĝiĝis kiel muska
rozo; ŝi mem ne sciis kial. La reĝo diris:</p>

<p class="p">&quot;Kara infano, mian regnon mi dividis kaj donacis, kion mi donos
al vi?&quot;</p>

<p class="p">&quot;Ŝi bezonas nenion,&quot; diris la maljunulino, &quot;mi donacas
al ŝi la larmojn, kiujn ŝi ploris pro vi. Tio estas veraj
perloj pli belaj ol la maraj, ili valoras pli multe ol via tuta
regno. Kaj kiel salajron por ŝiaj servoj mi donas al ŝi
mian dometon.&quot;</p>

<p class="p">Dirinte tion ŝi malaperis. La muroj iom ekkrakis kaj kiam la
venintoj ĉirkaŭrigardis, ili ekvidis anstataŭ la
dometo belegan palacon, reĝa tablo staris kun
manĝaĵoj kaj servistoj kuris en la ĉambroj.</p>

<p class="p">La fabelo ne estas ankoraŭ finita, sed mia avino, kiu
rakontis ĝin al mi, iom perdis la memoron kaj forgesis la
reston. Ŝajnas al mi, ke la bela princino kaj la grafo
geedziĝis, restis en la palaco kaj vivis tie feliĉe tiel
longe, kiel volis Dio. Ĉu la blankaj anseroj, kiujn paŝtis
la princino, ĉiuj estis junaj filinoj (mi volas ofendi neniun)
kaj ĉu ili ree ricevis homan figuron kaj restis kiel servistinoj
ĉe la juna reĝino, tion mi ne scias tute certe, sed mi
supozas, ke jes. Sendube estas, ke la maljunulino ne estis
sorĉistino kiel oni opiniis, sed bona feino disdonanta
feliĉon. Kredeble estis ŝi, kiu donacis al la princino
ĉe la naskiĝo la econ plori perlojn anstataŭ
larmoj. Hodiaŭ tio ne okazas plu, alie la malriĉuloj
baldaŭ fariĝus riĉaj.</p>

<hr>
<div class="footer"></div>
</body>
</html>
