<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Ursa Felo</title>
</head>
<body background="../bld/papero.jpg">
<div class="header">
<span class="header_left"><a href="doktoro_cxioscia.html">&lt;&lt; Doktoro Ĉioscia</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Ursa Felo</h3>

<p class="first_p">Estis iam juna viro, kiu sin dungis kiel soldato, servis brave kaj
estis ĉiam unua, kie pluvis la kugloj. Ĉio prosperis, dum
la milito daŭris, sed kiam oni faris pacon, li ricevis eksigon
kaj la kapitano diris al li: &quot;Iru kien vi volas.&quot;</p>

<p class="p">Liaj gepatroj ne vivis plu, li ne havis hejmon, li do iris al siaj
fratoj kaj petis rifuĝejon ĝis la rekomenco de la
milito. Sed la fratoj havis malmolan koron kaj diris:</p>

<p class="p">&quot;Kion vi faros ĉe ni? Ni ne bezonas vin, zorgu mem pri
vi.&quot;</p>

<p class="p">La soldato havis nur sian pafilon, li prenis ĝin sur la
ŝultron kaj ekmigris en la vastan mondon. Li venis en grandan
dezerton, kie oni vidis nur rondon de arboj, li eksidis en la ombro
kaj malĝoje pensis pri sia sorto:</p>

<p class="p">&quot;Mi ne posedas monon, mi scias nur la militan metion kaj nun dum
la paco oni ne bezonas min plu, mi vidas, ke mi mortos de
malsato.&quot;</p>

<p class="p">Subite li ekaŭdis bruon kaj ekrigardis posten: tie staris
fremdulo en riĉa verda surtuto, sed kun abomenaj ĉevalaj
piedoj.</p>

<p class="p">&quot;Mi scias, kio mankas al vi,&quot; li diris, &quot;da mono kaj
riĉaĵo mi liveros al vi tiom, kiom vi povos porti, sed mi
devas scii antaŭe ĉu vi estas timulo, por ne elspezi la
monon malbone.&quot;</p>

<p class="p">&quot;Soldato kaj timulo; jen du ne kunigeblaj vortoj,&quot; li diris,
&quot;vi povas min provi.&quot;</p>

<p class="p">&quot;Bone,&quot; respondis la fremdulo, &quot;turnu vin.&quot;</p>

<p class="p">La soldato rigardis posten kaj ekvidis urson, kiu murmurante estis
lin atakonta.</p>

<p class="p">&quot;Oho,&quot; kriis la soldato, &quot;mi tiklos vian nazon, vi ne
murmuros plu,&quot; ekcelis kaj trafis ĝian buŝegon; la
besto falis senviva.</p>

<p class="p">&quot;Mi vidas,&quot; diris la fremdulo, &quot;ke kuraĝo ne mankas al
vi, sed vi devas plenumi ankoraŭ unu kondiĉon.&quot;</p>

<p class="p">&quot;Bone, se ĝi ne estos danĝera por mia animo kaj
eterna feliĉo; alie mi neniel konsentos,&quot; respondis la
soldato, kiu bone komprenis, kun kiu li parolas.</p>

<p class="p">&quot;Juĝu mem,&quot; respondis la fremdulo, &quot;dum sep jaroj vi
ne rajtos vin lavi, nek kombi la harojn kaj barbon, nek tranĉi
la ungojn, nek preĝi ‚Patro nia’. Mi donos al vi
surtuton kaj mantelon, kiun vi devos porti dum ĉi tiu tempo. Se
vi mortos dum la sep jaroj, vi estos mia, se vi restos vivanta, vi
estos libera kaj riĉa vian tutan vivon.&quot;</p>

<p class="p">La soldato pensis pri sia granda mizero, kaj ĉar li ofte jam
riskis sian kapon, li volis provi ankaŭ ĉi tiun fojon kaj
konsentis. La diablo demetis la verdan surtuton, donis ĝin al la
soldato kaj diris:</p>

<p class="p">&quot;Ĉiam, kiam vi havos la surtuton sur via dorso kaj metos
vian manon en la poŝon, vi trovos tie sufiĉe da
oro.&quot;</p>

<p class="p">Li senfeligis la urson kaj diris:</p>

<p class="p">&quot;Jen via mantelo kaj via lito, vi devas dormi sur ĝi kaj
neniam serĉi alian. Kaj pro la vesto via nomo estos Ursa
Felo.&quot;</p>

<p class="p">Dirinte tion, la diablo malaperis. La soldato surmetis la surtuton,
ekserĉis en la poŝo kaj konvinkiĝis, ke la diablo ne
trompis lin. Poste li surĵetis la ursan felon sur sian dorson,
ĝoje ekmigris en la mondon malzorgante nenion, kio dikigas la
homon kaj maldikigas la monujon. En la unua jaro lia aspekto estis
ankoraŭ tolerebla, sed en la dua li jam similis monstron. La
haroj kovris preskaŭ lian tutan vizaĝon, liaj fingroj
havis ungegojn, lia barbo similis dikan felton, kaj lia vizaĝo
estis tiel kovrita de malpuraĵo, ke se oni semus tie kreson,
ĝi donus riĉan rikolton. Ĉiuj forkuris de li, sed
ĉar li ĉie donis monon al la mizeruloj petante iliajn
preĝojn, ke li ne mortu dum la sep jaroj, kaj ĉar li
ĉion bone pagis, li ĉiam trovis rifuĝejon.</p>

<p class="p">En la kvara jaro li venis en gastejon, kie la mastro ne volis lin
akcepti eĉ en la stalon, ĉar li timis, ke li timigos la
ĉevalojn. Sed kiam Ursa Felo eltiris el la poŝo plenmanon
da oro, la mastro fariĝis pli cedema kaj donis al li
ĉambron en la malantaŭa konstruaĵo, kondiĉe
ke li ne montros sin: alie la gastejo perdus la reputacion.</p>

<p class="p">Kiam vespere Ursa Felo sidis sola kaj kore deziris jam vidi la
finon de la sep jaroj, li aŭdis en la apuda ĉambro
laŭtan ploron. Li havis kompateman koron, malfermis la pordon
kaj ekvidis maljunan viron, kiu ploris malespere kunpremante la kapon
per la manoj. Ursa Felo proksimiĝis, sed la viro salte
leviĝis kaj volis forkuri. Fine, aŭdante homan
voĉon, li trankviliĝis. Post amikaj vortoj de Ursa Felo la
malfeliĉulo rakontis al li la kaŭzon de sia
malĝojo. Li perdis la tutan havon, li kaj liaj filinoj devas
malsati, li ne povas pagi por la loĝejo kaj tial oni metos lin
en malliberejon.</p>

<p class="p">&quot;Se tio estas via sola ĉagreno, mi povas helpi vin,&quot;
diris Ursa Felo, &quot;mi havas sufiĉe da mono.&quot;</p>

<p class="p">Li alvokis la mastron, pagis, kaj al la mizerulo li donis sakon da
oro.</p>

<p class="p">La malfeliĉulo, liberigita de sia ĉagreno, ne sciis,
kiamaniere danki lin.</p>

<p class="p">&quot;Iru kun mi,&quot; li diris, &quot;miaj filinoj estas mirinde 
belaj, elektu unun kiel edzinon. Kiam ŝi ekscios, kion vi faris
por mi, ŝi ne ŝanceliĝos. Vi ŝajnas iom
stranga, sed ŝi baldaŭ ordigos vin.&quot;</p>

<p class="p">Ursa Felo volonte konsentis iri kun la maljunulo. Kiam la plej
aĝa filino ekvidis la teruran vizagon, ŝi ekkriis kaj
forkuris. La dua restis kaj rigardis lin de la kapo ĝis la
piedoj, sed diris:</p>

<p class="p">&quot;Kiel mi povus akcepti edzon, kiu ne similas viron? Mi preferus
la razitan urson, kiu iam estis montrata tie kaj aspektis kiel viro:
ĝi havis husaran pelton kaj blankajn gantojn. Se li estus nur
malbela, mi povus kutimiĝi.&quot;</p>

<p class="p">La pli juna diris:</p>

<p class="p">&quot;Li helpis nin en la mizero, li estas sendube bona homo; vi
promesis al li edzinon, la promeso devas esti plenumita.&quot;</p>

<p class="p">Domaĝo estas, ke la haroj kaj malpuraĵo kovris la
vizaĝon de Ursa Felo, ĉar oni povus vidi la ĝojon de
lia koro, kiam li aŭdis ĉi tiujn vortojn. Li demetis
ringon de sia fingro, disrompis ĝin kaj donis unu duonon al la
knabino, la alian li mem konservis. Sur ŝia duono li skribis
sian nomon kaj sur sia duono ŝian nomon kaj petis, ke ŝi
bone gardu ĝin. Poste li ŝin adiaŭis:</p>

<p class="p">&quot;Mi devas migri ankoraŭ tri jarojn; se mi ne revenos, vi
estos libera, ĉar tio signifos, ke mi ne vivas plu.&quot;</p>

<p class="p">La kompatinda fianĉino vestis sin nigre kaj kiam ŝi
pensis pri la fianĉo, larmoj fluis el ŝiaj okuloj. La
fratinoj mokis kaj insultis ŝin.</p>

<p class="p">&quot;Gardu vin,&quot; diris la plej aĝa, &quot;kiam vi donos al li
vian manon, li ekbatos ĝin per sia piedego.&quot;</p>

<p class="p">&quot;Estu singarda,&quot; diris la alia, &quot;la ursoj amas
dolĉaĵojn, se vi plaĉos al li, li manĝos
vin.&quot;</p>

<p class="p">&quot;Vi devas ĉiam plenumi lian volon,&quot; aldonis la plej 
aĝa, &quot;alie li murmuros.&quot;</p>

<p class="p">La alia daŭrigis:</p>

<p class="p">&quot;La edziĝo estos gaja: la ursoj bone dancas.&quot;</p>

<p class="p">La fianĉino silentis kaj respondis nenion. Ursa Felo migris
en la mondo de unu loko al alia, faris bonon kie li povis kaj malavare
donacis al mizeruloj, por ke ili preĝu por li. Fine kiam venis
la lasta tago de la sepa jaro, li ree iris en la dezerton kaj eksidis
ĉe la rondo de arboj. Baldaŭ ekbruis la vento, kaj la
diablo staris antaŭ li kaj malkontente lin rigardis; li
ĵetis al la soldato liajn malnovajn vestojn kaj repostulis sian
verdan surtuton.</p>

<p class="p">&quot;Momenton,&quot; diris Ursa Felo, &quot;unue vi devas min
purigi.&quot;</p>

<p class="p">La diablo vole nevole devis alporti akvon, lavi Ursan Felon, kombi
liajn harojn kaj detranĉi la ungojn. Ursa Felo havis aspekton de
brava militisto kaj estis multe pli bela ol antaŭe.</p>

<p class="p">Post la foriro de la diablo la soldato sentis sin kvazaŭ
liberigita de peza ŝarĝo. Li iris en la urbon, surmetis
belegan veluran veston, eksidis en kvarĉevalan kaleŝon kaj
veturis al la domo de la fianĉino. Neniu rekonis lin, la patro
opiniis lin supera oficiro kaj kondukis lin en la ĉambron, kie
sidis la filinoj.</p>

<p class="p">Oni sidigis lin inter la du pli aĝaj: ili verŝis al li
vinon, metis sur lian teleron la plej bonajn pecojn, ŝajnis al
ili, ke ne ekzistas pli bela viro en la tuta mondo. La fianĉino
en nigra vesto sidis kontraŭ li, ne levis la okulojn kaj ne
diris eĉ unu vorton. Fine kiam li demandis la patron, ĉu
li konsentas doni al li unu filinon kiel edzinon, la du pli aĝaj
salte leviĝis kaj kuris en sian ĉambron por surmeti belajn
vestojn, ĉar ĉiu imagis, ke ŝi estas la elektita.</p> 

<p class="p">La fremdulo, kiam li restis sola kun la fianĉino, prenis el sia
poŝo la duonon da ringo kaj ĵetis ĝin en pokalon kun
vino, kiun li donis al ŝi trans la tablo. Ŝi prenis la
pokalon kaj eltrinkis la vinon. Kiam ŝi rimarkis sur la fundo la
duonringon, forte ekbatis ŝia koro. Ŝi prenis la alian
duonon, kiun ŝi portis sur rubando sur la kolo: ambaŭ
duonoj perfekte taŭgis unu al la alia. Tiam li diris:</p>

<p class="p">&quot;Mi estas via fianĉo, kiun vi vidis kiel Ursan Felon, sed
dank'al Dio mi ree estas homo kaj pura estaĵo.&quot;</p>

<p class="p">Li proksimiĝis al ŝi, ĉirkaŭprenis
ŝin kaj kisis. Dume ambaŭ fratinoj venis lukse vestitaj;
kiam ili vidis, ke la belulo estas ŝia, kaj eksciis, ke li estas
Ursa Felo, ili furiozaj kuris el la domo: unu sin dronigis en la puto,
la alia pendigis sin sur arbo.</p>

<p class="p">Vespere iu frapis la pordon, la fianĉo malfermis:
antaŭ li staris la diablo en la verda surtuto kaj diris:</p>

<p class="p">&quot;Vi vidas, mi havas du animojn anstataŭ la via.&quot;</p>

<hr>
<div class="footer"><a href="tri_fratoj.html">Tri fratoj &gt;&gt;</a></div>
</body>
</html>
