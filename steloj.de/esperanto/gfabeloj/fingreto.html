<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Fingreto</title>
</head>
<body background="../bld/papero.jpg">
<div class="header">
<span class="header_left"><a href="oraj_haroj_de_diablo.html">&lt;&lt; Tri oraj haroj de la diablo</a></span><span class="header_center"> <a href="index.html">Fratoj Grimm:
      Elektitaj Fabeloj</a></span>
</div>
<hr>
<h3 class="head">Fingreto</h3>

<p class="first_p">Foje vespere malriĉa kamparano sidis ĉe la fajrujo kaj
miksis la karbojn, kaj lia edzino sidis kaj ŝpinis. Li
diris:</p>

<p class="p">&quot;Malĝoje estas, ke ni ne havas infanojn! Estas silente
ĉe ni, dum en aliaj domoj estas gaje kaj brue.&quot;</p>

<p class="p">&quot;Jes,&quot; respondis lia edzino kaj ekĝemis, &quot;se ni havus
nur unu solan, ne pli grandan ol fingro, mi estus kontenta, kaj ni
kore amus ĝin.&quot;</p>

<p class="p">Post iom da tempo la virino ekmalsanis kaj post sep monatoj naskis
infanon, kies ĉiuj membroj estis normalaj, sed kiu ne estis pli
alta ol dikfingro. La gepatroj diris:</p>

<p class="p">&quot;Ĝi estas, kian ni deziris; ĝi estos nia amata
filo,&quot; kaj ili nomis lin Fingreto. Nutraĵo ne mankis al li,
tamen la infano ne kreskis kaj restis same granda, kiel en la unua
horo. Malgraŭ tio li saĝe rigardis la mondon kaj
baldaŭ montris siajn spritecon kaj lertecon: li estis
kreaĵo, kiu sukcesis en ĉiuj entreprenoj.</p>

<p class="p">Foje la kamparano, intencante iri arbaron por dehaki arbojn, diris
al si mem:</p>

<p class="p">&quot;Se mi havus iun, kiu alkondukus la veturilon.&quot;</p>

<p class="p">&quot;Patro,&quot; ekkriis Fingreto, &quot;mi alkondukos ĝin, fidu al
mi, la veturilo estos ĝustatempe en la arbaro.&quot;</p>

<p class="p">La kamparano ridis kaj diris:</p>

<p class="p">&quot;Tio ne estas ebla, vi estas tro malgranda por konduki la
ĉevalon.&quot;</p>

<p class="p">&quot;Ne gravas, ne gravas, patro; se la patrino nur jungos la
ĉevalon, mi eksidos en ĝia orelo kaj krios, kien ĝi
devas iri.&quot;</p>

<p class="p">&quot;Bone,&quot; respondis la patro, &quot;unu fojon ni povas
 provi.&quot;</p>

<p class="p">Kiam venis la horo, la patrino jungis la ĉevalon kaj metis
Fingreton en ĝian orelon, kaj la etulo kriis la direkton. La
ĉevalo obeis lin, kvazaŭ veran veturigiston, kaj iris la
ĝustan vojon al la arbaro. Kiam la knabo kriis por turni
ĉe angulo, du fremduloj pasis tie.</p>

<p class="p">&quot;Granda Dio!&quot; diris unu, &quot;kio estas tio? Jen ĉaro
veturas, veturigisto krias al la ĉevalo, sed oni vidas
neniun.&quot;</p>

<p class="p">&quot;Suspektinda afero,&quot; diris la alia, &quot;ni sekvu la
ĉaron, ni vidos, kie ĝi haltos.&quot;</p>

<p class="p">La ĉaro enveturis en la arbaron kaj ĝuste al la loko,
kie oni dehakis la arbojn. Kiam Fingreto ekvidis la patron, li
vokis:</p>

<p class="p">&quot;Jen mi estas kun la ĉaro, nun elprenu min.&quot;</p>

<p class="p">La patro tenis la ĉevalon per la maldekstra mano kaj per la
dekstra elprenis la fileton el la orelo. La knabo eksidis gaje sur
pajla trunketo. Vidante Fingreton, la fremduloj pro miro ne sciis kion
diri. Unu kondukis la alian flanken kaj diris:</p>

<p class="p">&quot;Aŭskultu, la etulo povus alporti al ni grandegan
profiton, se ni montrus lin en granda urbo por mono: ni aĉetu
lin.&quot;</p>

<p class="p">Ili revenis al la kamparano kaj diris:</p>

<p class="p">&quot;Vendu al ni la hometon, li vivos feliĉe ĉe
 ni.&quot;</p>

<p class="p">&quot;Ne,&quot; respondis la patro, &quot;li estas parto de mia propra
koro, mi ne vendos lin por la tuta oro de la mondo.&quot;</p>

<p class="p">Sed Fingreto, aŭdinte pri la marĉando, rampis sur la
faldoj de la patra vesto ĝis lia ŝultro kaj flustris al li
en la orelon:</p>

<p class="p">&quot;Patro, vendu min, mi revenos al vi.&quot; Tiam la patro vendis lin
al la fremduloj por bela peco da oro.</p>

<p class="p">&quot;Kie vi volas sidi?&quot; ili demandis la knabon. &quot;Metu min sur
la randon de via ĉapelo, tie mi povos promeni kaj rigardi la
ĉirkaŭaĵon; mi ne falos.&quot;</p>

<p class="p">Ili plenumis lian deziron, kaj kiam Fingreto adiaŭis la
patron, ili foriris.</p>

<p class="p">Mallumiĝis. La knabo diris:</p>

<p class="p">&quot;Mallevu min, estas necese.&quot;</p>

<p class="p">&quot;Restu supre,&quot; diris la homo, sur kies kapo li sidis,
&quot;indiferente estas por mi, ankaŭ la birdoj lasas iafoje ion
sur mia ĉapelo.&quot;</p>

<p class="p">&quot;Ne, ne,&quot; diris Fingreto, &quot;mi scias, kio estas deca; rapide
demetu min.&quot;</p>

<p class="p">La fremdulo demetis la ĉapelon kaj sidigis la etulon sur
plugokampo ĉe la vojo. Li kuris momenton inter la terbuloj kaj
subite englitis en musan truon, kiun li serĉis.</p>

<p class="p">&quot;Bonan vesperon, sinjoroj, iru hejmen sen mi,&quot; li kriis kaj
priridis ilin. Ili alkuris kaj pikis en la truon per bastono, sed
vane: Fingreto rampis pli kaj pli profunde; baldaŭ
fariĝis tute mallume kaj ili devis reveni koleraj kaj kun
malplena sako.</p>

<p class="p">Kiam Fingreto rimarkis, ke ili estas for, li elrampis el la subtera
nesto.</p>

<p class="p">&quot;Estas danĝere iri sur plugokampo en mallumo,&quot; li diris,
&quot;baldaŭ estas rompita kolo aŭ kruro!&quot;</p>

<p class="p">Feliĉe li renkontis malplenan limakan domon.</p>

<p class="p">&quot;Benata estu Dio,&quot; li diris, &quot;ĉi tie mi povas
trankvile pasigi la nokton,&quot; kaj eniris. Baldaŭ, kiam li
estis ekdormonta, li aŭdis interparoladon de du pasantoj. Unu
diris:</p>

<p class="p">&quot;Kion ni faros por ŝteli la monon kaj arĝenton de la
riĉa paroĥestro?&quot;</p>

<p class="p">&quot;Mi povas diri tion al vi,&quot; ekkriis Fingreto.</p>

<p class="p">&quot;Kio estis?&quot; diris la terurita ŝtelisto, &quot;iu parolis,
mi aŭdis.&quot;</p>

<p class="p">Ili haltis kaj aŭskultis. Fingreto daŭrigis:</p>

<p class="p">&quot;Kunprenu min, mi vin helpos.&quot;</p>

<p class="p">&quot;Kie vi estas?&quot;</p>

<p class="p">&quot;Serĉu sur la tero kaj atentu, de kie la voĉo
 venas,&quot; li respondis.</p>

<p class="p">Fine la ŝtelistoj trovis lin kaj levis.</p>

<p class="p">&quot;Vi malgranda pupo, vi nin helpos?&quot; diris ili.</p>

<p class="p">&quot;Aŭskultu, mi eniros tra la krado en la kameron de la
paroĥestro kaj donos al vi, kion vi deziros.&quot;</p>

<p class="p">&quot;Bone,&quot; ili diris, &quot;ni vidos vian kapablon.&quot;</p>

<p class="p">Kiam ili venis en la paroĥan domon, Fingreto enrampis en la
kameron kaj tuj komencis krii kiel freneza:</p>

<p class="p">&quot;Ĉu vi volas havi ĉion, kio estas ĉi
 tie?&quot;</p>

<p class="p">La ŝtelistoj ektimis kaj diris:</p>

<p class="p">&quot;Parolu mallaŭte, vi vekos ĉiujn.&quot;</p>

<p class="p">Sed Fingreto ŝajnigis, ke li ne komprenas, kaj ripetis:</p>

<p class="p">&quot;Kion vi volas, ĉu vi volas havi ĉion, kio estas ĉi 
tie?&quot;</p>

<p class="p">La kuiristino, kiu dormis en apuda ĉambro, aŭdis tion, leviĝis sur la 
lito kaj aŭskultis. La ŝtelistoj pro timo forkuris, sed
kuraĝiĝinte pensis:</p>
 
<p class="p">&quot;La hometo volas moki nin.&quot;</p>

<p class="p">Ili revenis kaj flustris al li:</p>

<p class="p">&quot;Ĉesu ŝerci kaj donu al ni ion.&quot;</p>

<p class="p">Fingreto ekkriis tiel laŭte, kiel li povis:</p>

<p class="p">&quot;Mi ja volas doni al vi ĉion, nur etendu la manojn.&quot;</p>

<p class="p">La aŭskultanta servistino aŭdis tion tute klare,
saltis de la lito kaj kuris al la pordo. La ŝtelistoj forkuris
kaj galopis kvazaŭ ĉasataj de la diablo. La kuiristino
povis nenion vidi kaj iris eklumigi kandelon. Kiam ŝi revenis
kun ĝi, Fingreto ne rimarkite sin kaŝis en la garbejon. La
kuiristino serĉis en ĉiuj anguloj kaj, trovinte nenion,
revenis en la liton kaj pensis, ke ŝi sonĝis kun
malfermitaj okuloj kaj oreloj.</p>

<p class="p">Fingreto vagis en la fojno kaj fine trovis belan lokon por dormo;
li intencis bone ripozi ĝis la tagiĝo kaj matene reiri al
la gepatroj. Sed alion volis la sorto!</p>

<p class="p">Multe da malfeliĉo kaj malĝojo ekzistas en la mondo! La
servistino leviĝis ĉe la matenruĝo por nutri la
brutojn. Ŝi iris antaŭ ĉio en la garbejon, prenis
fojnon kaj ĝuste tiun, en kiu kuŝis la kompatinda
Fingreto. Li dormis tiel profunde, ke li rimarkis nenion kaj
vekiĝis nur en la buŝego de bovino, kiu prenis lin kun la
fojno.</p>

<p class="p">&quot;Ah, Dio,&quot; ekkriis li, &quot;kiamaniere mi falis en fulejon?&quot;,
sed baldaŭ li komprenis la situacion. Li bone atentis por ne
veni inter la dentojn, kie li estus frakasita, tamen fine li glitis en
la stomakon.</p>

<p class="p">&quot;Oni forgesis fari fenestrojn en la ĉambreto,&quot; li diris,
&quot;la suno ne lumas ĉi tien, kaj oni ne alportas
kandelon.&quot;</p>

<p class="p">La loĝejo tute malplaĉis al li kaj plej malagrable
estis, ke senĉese venis pli kaj pli multe da fojno tra la pordo
kaj la spaco fariĝis pli kaj pli malvasta. Fine terurita li
ekkriis plej laŭte:</p>

<p class="p">&quot;Ĉesu doni fojnon, ĉesu doni fojnon.&quot;</p>

<p class="p">Ĝuste tiam la servistino melkis la bovinon; vidante neniun
kaj aŭdante voĉon, la saman voĉon, kiu kriis nokte,
la kuiristino tiel ektimis, ke ŝi falis de la seĝeto kaj
disverŝis la lakton. Rapide, rapide ŝi kuris al sia
sinjoro kaj kriis:</p>

<p class="p">&quot;Ah, Dio! sinjoro pastro, la bovino parolas!&quot;</p>

<p class="p">&quot;Vi freneziĝis,&quot; diris la paroĥestro, kaj li mem
iris en la stalon por vidi, kio okazas tie. Apenaŭ li metis tie
la piedon, Fingreto ree ekkriis:</p>

<p class="p">&quot;Ĉesu doni fojnon, ĉesu doni fojnon!&quot; Tiam la
paroĥestro mem ektimis, pensis, ke diablo ekloĝis
en la bovino kaj ordonis buĉi ŝin. Oni buĉis
ŝin kaj la stomakon, kie sidis Fingreto, oni ĵetis sur la
sterkon. Malfacila afero estis sin liberigi, tamen Fingreto jam
sukcesis eligi la kapon, kiam nova malfeliĉo okazis. Malsata
lupo alkuris kaj englutis per unu fojo la tutan stomakon. Fingreto ne
perdis la kuraĝon.</p>

<p class="p">&quot;Eble,&quot; li pensis, &quot;mi povos trakti kun ĝi,&quot; kaj li
kriis al ĝi el la ventro:</p>

<p class="p">&quot;Kara lupo, mi havas por vi bonan manĝon.&quot;</p>

<p class="p">&quot;Kie mi trovos ĝin?&quot; demandis la lupo.</p>

<p class="p">&quot;En tiu kaj tiu domo, vi devas enrampi tra la defluilo, vi trovos
tie kukojn, lardon kaj kolbasojn, tiom, kiom vi volos,&quot; kaj li
montris al li precize la vojon al la gepatra domo.</p>

<p class="p">Li ne bezonis diri tion dufoje al la lupo. La avida besto sin
enigis nokte tra la defluilo kaj manĝis en la kamero, ne
ŝparante la provizojn. Kiam ĝi satmanĝis, ĝi
volis eliri, sed ĝi fariĝis tro dika kaj ne povis
eliĝi tra la sama truo. Fingreto atendis tion kaj komencis fari
grandan bruon en la ventro de la besto; li kriis kiel freneza.</p>

<p class="p">&quot;Silentu,&quot; diris la lupo, &quot;vi vekos la homojn.&quot;</p>

<p class="p">&quot;Ne gravas, ne gravas,&quot; respondis la etulo, &quot;vi
satmanĝis, ankaŭ mi volas amuziĝi,&quot; kaj
rekomencis la kriadon.</p>

<p class="p">Fine liaj gepatroj vekiĝis, kuris al la kamero kaj rigardis
internen tra fendo. Vidinte tie la lupon, ili alportis armilojn, li
hakilon, ŝi falĉilon.</p>

<p class="p">&quot;Staru post mi,&quot; diris la kamparano, kiam ili revenis en la
kameron, &quot;se ĝi ne mortos pro mia bato, tratranĉu al
ĝi la ventron.&quot;</p>

<p class="p">Fingreto aŭdis la voĉon de la patro kaj ekkriis:</p>

<p class="p">&quot;Kara patro, mi estas ĉi tie, mi sidas en la ventro 
de la lupo.&quot;</p>

<p class="p">La patro ĝoje diris:</p>

<p class="p">&quot;Dank'al Dio, nia kara infano estas retrovita,&quot; kaj li ordonis
al la edzino formeti la falĉilon por ne vundi la filon. Poste li
levis la hakilon kaj per unu bato sur la kapon mortigis la beston. Ili
alportis tondilon kaj tranĉilon, tratranĉis ĝian
ventron kaj eltiris la knabon.</p>

<p class="p">&quot;Ah,&quot; diris la patro, &quot;kiel ni ĉagreniĝis pro
 vi!&quot;</p>

<p class="p">&quot;Jes, patro, mi multe migris en la mondo; fine, dank'al Dio, mi
ree spiras freŝan aeron.&quot;</p>

<p class="p">&quot;Kie vi estis, filo?&quot;</p>

<p class="p">&quot;Mi estis en musa truo, en stomako de bovino kaj en ventro de
lupo; nun mi restos ĉe vi.&quot;</p>

<p class="p">&quot;Kaj ni ne vendos vin por la tuta oro de la mondo,&quot; diris la
gepatroj, karesis kaj kisis sian amatan Fingreton. Ili donis al li
manĝaĵon kaj trinkaĵon, kaj mendis por li novajn
vestojn, ĉar liaj estis tute eluzitaj dum la vojaĝo.</p>

<hr>
<div class="footer"><a href="sesope_tra_la_mondo.html">Sesope oni trairas la tutan mondon &gt;&gt;</a></div>
</body>
</html>
