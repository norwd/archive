<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title></title>
   </head>
   <body background="../bld/papero.jpg">
      <div class="header"><span class="header_left"><a href="homaranismo_3.html">&lt;&lt;&nbsp;</a></span><span class="header_center"> <a href="index.html">L. L. Zamenhof:
               Artikoloj pri hilelismo kaj homaranismo</a></span></div>
      <hr>
      <h1 class="mainTitle">
         	    Nefermita letero al s-ro de Beaufront. 
         
      </h1>
      <p class="docImprint"><cite>
            	  "ruslanda esperantisto" 1906 p.121-122
            registrita de HIROTAKA Masaaki
            je 1992-09-09
            </cite></p>
      <hr>
      <p class="first_p">Estimata Sinjoro!   Ĉar Vi tre ofte atakas la homaranismon, tial ni 
         esperas, ke Vi ne rifuzos publikigi en Via estimata gazeto ankaŭ iom da 
         vortoj de ni, homaranoj. 
         
      </p>
      <p class="p">Ĉiujn kritikojn ni akceptas kun danko, ĉar ili, montrante al ni niajn 
         erarojn, helpas al nia perfektiĝo.   Sed kelkaj lokoj en Viaj artikoloj 
         prezentas nian aferon al la legantoj en malĝusta lumo, kaj tial ni estas 
         devigitaj doni kelkan klarigon.   Ni tute ne intencas propagandi nian ideon 
         per tiu ĉi nia letero, kaj tial ni tute ne parolos pri la esenco de la 
         homoranismo kaj ni tute ne defendos la diversajn detalojn de nia afero.   Ni 
         volas nur ĝustigi kelkajn punktojn ĝeneralajn. 
         
      </p>
      <p class="p">Tute erare Vi diras, ke la homaranoj konstruis sian tutan aferon sur 
         la sukceso de la Bulonja kongreso.   La homaranismo estis preparata en la 
         daŭro de tre multaj jaroj, kaj la impresoj de la Bulonja kongreso nur 
         rapidigis nian decidon publikigi nian Deklaracion. 
         
      </p>
      <p class="p">Vi diras, ke ni naive esperas, ke la homaranismo donos al la homaro 
         plenan pacon kaj feliĉon!   Tion ĉi saman oni antaŭ 18- 19 jaroj diris 
         ankaŭ pri la esperantistoj.   Sed kredu al ni, ke ni tute ne estas tiel 
         naivaj, kiaj Vi nin prezentas al la legantoj; ni scias tre bone, ke la 
         homaranismo ne faros el la homoj anĝelojn, tiel same kiel la esperantistoj 
         ĉiam sciis tion ĉi pri Esperanto.   Ni tute ne esperas ŝanĝi la korojn de 
         tiuj homoj, kiuj ne volas pacon, ― ni volas nur: a) ebligi intergentan 
         justecon kaj fratecon al tiuj tre multaj personoj, kiuj ĝin deziras kaj al 
         kiuj la neekzistado de neŭtrala lingvo, religia kaj morala fundamento ĝis 
         nun faris ĉian reciprokan fratiĝadon ne ebla; b) fiksi (kaj per komuna 
         komunikiĝado konstante perfektigadi) precize formulitajn principojn, per 
         kiuj povus sin gvidi tiuj personoj, kiuj en la koro sentas la necesecon de 
         intergenta egaleco kaj frateco, sed konstante pekas kontraŭ ĝi simple nur 
         pro nesufiĉa pripensado kaj pro nehavado de ia difinita programo. 
         
      </p>
      <p class="p">Vi diras, ke inter la esperantismo kaj la homaranismo ekzistas nenia 
         parenceco!   Sed en tia okazo kial do Vi nin tiel atakas?   Kial Vi tiel 
         timas ke la mondo intermiksos la ambaŭ ideojn?   Tiu ĉi Via timo ja tute 
         klare devas pruvi al Vi, ke Vi senkonscie sentas, ke inter la ambaŭ ideoj 
         ekzistas parenceco tre granda.   Lingvo Intemacia havas la celon krei inter 
         la gentoj neŭtralan ponton en rilato lingva, la homaranismo volas krei tian 
         saman ponton en ĉiuj rilatoj.   La homaranismo estas nur plifortigita 
         esperantismo, kaj ĉiuj tion ĉi sentas kvankam ne ĉiuj volas tion ĉi 
         laŭte diri.   Sed ĉu la deziro krei neŭtralan ponton inter la gentoj estas 
         krimo?   Vi povas diri, ke la ponto, kiun ni proponas, havas en si diversajn 
         erarojn, ― tion ĉi ni tute ne neas, kaj ni kun danko akceptas ĉiujn 
         montrojn de la eraroj, por ke ni povu ilin forigi.   En la antaŭparolo al 
         nia broŝuro estas ja skribite tre klare kaj per grandaj kaj dikaj literoj, 
         ke la nuna teksto de nia Deklaracio estas nur provizora, por prezenti la 
         esencon de nia afero, kaj la teksto definitiva estos fiksita nur iam poste, 
         post matura komuna interkonsiliĝo.   Sed por kio ataki la tutan aferon en 
         principo? 
         
      </p>
      <p class="p">Se kontraŭ la homaranismo batalas tiaj esperantistoj, kiuj en Esperanto 
         vidas nur rimedon por interŝanĝi ilustritajn poŝtajn kartojn aŭ por fari 
         bonajn negocojn, aŭ eĉ por sukcese militi inter si ― ni ne mirus, sed se 
         kontraŭ la homaranismo batalas tiaj esperantistoj, kiuj en esperanto ĉiam 
         vidis ideon kaj kiuj por tiu ĉi ideo multe kaj ame laboris, ― tio ĉi 
         ŝajnas al ni stranga. 
         
      </p>
      <p class="p">Tiu ĉi strangeco tamen povas esti klarigata.   Unuj esperantistoj 
         aprobas en Esperanto la internan ideon, sed aprobas ĝin nur ĝis certa 
         grado, kaj ili timas, ke la homaranoj tiros ilin tro malproksimen; sed al 
         tiuj ĉi personoj ni povas respondi: la homaranismo estas ja nia idealo 
         privata, kiun ni al aliaj esperantistoj tute ne intencas altrudi.   Aliaj en 
         sia koro aprobas la ideon en la plej alta grado, sed ili timas, ke la tuteco 
         de la ideo ne estas atingebla, ke celado tro granda povas forŝiri de ni la 
         celon pli malgrandan kaj la homaranismo povas pereigi Esperanton.   Sed tiam 
         ili devas tion ĉi diri tute malkaŝe, kaj anstataŭ ataki aŭ moki nin per 
         "profetoj" aŭ "verdaj roboj surŝutitaj per oraj steloj", ili devus paroli 
         nur pri la danĝero.   Tiam ni respondus al ili: ni scias tre bone, ke se ni 
         ne estos sufiĉe singardaj, la homaranismo povos alporti malutilon al 
         Esperanto; sed kredu al ni, ke Esperanto estas por ni ne malpli kara ol por 
         vi, ĝi estas por ni eĉ duoble kara, ĉar ne sole ni estas varmegaj 
         esperantistoj, sed ni ankaŭ konscias, ke kun la pereo de la ideo de lingvo 
         internacia devus perei la homaranismo mem, kiu estas ja plene bazita sur ĝi. 
         Tial kredu al ni, ke ni agos sufiĉe singarde.   Nian broŝuron ni ĝis nun 
         ne dissendis al la eksteresperantaj gazetoj, ni sendis ĝin nur al kelkaj 
         gazetoj esperantistaj (al kelkaj ne-Esperantaj gazetoj ni faris sciigon pri 
         nia afero nur kiel "provan balonon").   Kun propagando pli granda kaj publika 
         ni elpaŝos nur tiam, kiam post matura interkonsiliĝo pri la detaloj de la 
         homaranismo kaj pri la manieroj de propagando ni havos plenan certecon, ke 
         tiu propagando ne estos danĝera por Esperanto. 
         
      </p>
      <p class="p">Se Vi tamen timas, ke ni estos ne sufiĉe saĝaj kaj faros facilanimajn 
         paŝojn, kiuj kompromitos Esperanton en la okuloj de "saĝaj" homoj, tiam en 
         Viaj manoj restas ja ĉiam tre grava defendilo ― la "Deklaracio pri la 
         Esperantismo" ― kaj kun tiu ĉi Deklaracio en la mano Vi povas tute klare 
         montri al la mondo, ke la homaranismo estas afero tute privata, kiu por la 
         tuta esperantistaro tute ne estas deviga, eĉ se la homaranismon publike 
         propagandus la aŭtoro de Esperanto mem.   Se oni riproĉos al Vi, ke inter 
         la esperantistoj troviĝas personoj, kiuj ne sole volas krei ponton inter la 
         gentoj, sed estas eĉ tiel arogantaj, ke ili revas, ke tiu ĉi ponto iom post 
         iom, post multaj jarcentoj, alkondukos eble al unuiĝo de la homaro, ― tiam 
         respondu trankvile: ĉiu esperantisto havas la rajton havi private ideojn kaj 
         idealojn, kiajn li volas, kaj por la frenezaj aŭ krimaj idealoj de unuj 
         esperantistoj la aliaj ne respondas, tiel same kiel ekzemple oni ne povas 
         kulpigi la fervojajn inĝenierojn, se troviĝas personoj, kiuj volas uzi la 
         fervojon por iaj celoj "utopiaj". 
         
      </p>
      <p align="right" class="signed">
         Kun respekto d-ro Aleksandro Naumann.<br>
         sekretario de la Unua Grupo Homarana.<br>
         Adreso: Varsovio, str. Kosikova, No 7.<br>
         
      </p>
      <hr>
      <div class="footer"><a href="homaranismo_5.html">&nbsp;&gt;&gt;</a></div>
   </body>
</html>