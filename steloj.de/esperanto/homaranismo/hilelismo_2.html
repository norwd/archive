<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title></title>
   </head>
   <body background="../bld/papero.jpg">
      <div class="header"><span class="header_left"><a href="hilelismo_1.html">&lt;&lt;&nbsp;</a></span><span class="header_center"> <a href="index.html">L. L. Zamenhof:
               Artikoloj pri hilelismo kaj homaranismo</a></span></div>
      <hr>
      <h1 class="mainTitle">
         	    Aldono al al "Dogmoj de Hilelismo" 
         
      </h1>
      <p class="docImprint"><cite>
            	  el "ruslanda esperantisto", 1906, n-ro 2, p. 27-28;
            registrita de HIROTAKA Masaaki
            je 1992-09-09
            </cite></p>
      <hr>
      <p class="first_p">Ni atentigas, ke la publikigitaj "Dogmoj" havas signifon nur principan, 
         kaj ilia definitiva redakcio estos fiksita nur en la unua kongreso de la 
         hilelistoj.   Ĉiun, kiu en principo aprobas la ideon de la hilelismo, sed ne 
         konsentas kun tiu aŭ alia dogmo, ni petas montri al ni, kiajn ŝanĝojn laŭ 
         lia opinio estus utile fari en la diritaj dogmoj. 
         
      </p>
      <p class="p">Pro evito de malkompreniĝoj ni trovas necesa doni la sekvantajn 
         klarigojn: 
         
      </p>
      <p class="p">La nomo "Hilelismo" estas nur provizora; estas supozate 
         anstataŭigi ĝin per la nomo "Homaranismo", kiu pli precize esprimas la 
         tutan esencon de nia ideo ("homarano en la lingvo Esperanto signifas "membro 
         de la homa familio"). 
         
      </p>
      <p class="p">Se la neŭtrale-geografiaj nomoj de regnoj kaj nacioj (vidu dogm. 5 
         kaj 8) montriĝus neoportunaj aŭ malagrablaj, oni povas en la unua tempo 
         uzadi la ekzistantajn nomojn gentajn, ĝis tiu tempo, kiam la demando pri tio 
         ĉi estos decidita en la kongreso de hilelistoj. 
         
      </p>
      <p class="p">En la kunvenoj de hilelistoj la lingvo hilelista estas deviga nur 
         por tiuj, kiuj tiun ĉi lingvon bone posedas; sed tiuj, kiuj ĝin ankoraŭ ne 
         posedas sufiĉe, povas en la unua tempo uzadi kian lingvon ili volas, sed ili 
         ne havas la rajton altrudi sian lingvon al la aliaj ĉeestantoj. 
         
      </p>
      <p class="p">Pri la dogmo 11, kiu krom karaktero societa havas ankoraŭ 
         karakteron teozofian, oni devas memori, ke ĝi parolas nur pri tiaj instruoj, 
         kiuj ne kontraŭparolas al la scienco, kaj ĝi rilatas nur al la templo de 
         hilelistoj, sed tute ne al privataj rondetoj hilelistaj.   Tiuj ĉi rondetoj 
         havas karakteron ne religian, sed pure societan kaj servas por liberaj amikaj 
         interparoladoj pri ĉiuj eblaj temoj, laŭ la deziro de la partoprenantoj, 
         kaj de aliaj rondetoj ili distingiĝas nur per tio, ke en ili partoprenas 
         homoj, havantaj neŭtrale-homajn naciajn kaj religiajn principojn, kaj ke la 
         interparolado en ili estas precipe en la lingvo neŭtrale-homa.
         
      </p>
      <hr>
      <div class="footer"><a href="homaranismo_1.html">&nbsp;&gt;&gt;</a></div>
   </body>
</html>