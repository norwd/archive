<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>DEKLARACIO DE HOMARANO</title>
   </head>
   <body background="../bld/papero.jpg">
      <div class="header"><span class="header_left"><a href="homaranismo_4.html">&lt;&lt;&nbsp;</a></span><span class="header_center"> <a href="index.html">L. L. Zamenhof:
               Artikoloj pri hilelismo kaj homaranismo</a></span></div>
      <hr>
      <h1 class="mainTitle">
         	    Kion Zamenhof ne povis diri en Ĝenevo. 
         
      </h1>
      <p class="docImprint"><cite>
            	  "la nica literatura revuo" 1959 n-ro 24, p.201-208 
            registrita de HIROTAKA Masaaki
            je 1992-09-09
            </cite></p>
      <hr>
      <p class="first_p">Mi diris, ke, krom la oficiala esenco de la esperantismo, kiu estas 
         esprimita en la Bulonja Deklaracio, la esperantismo enhavas ankoraŭ ideon 
         internan, kiu ne estas deviga por ĉiuj, sed kiun memvole kulturas en si 
         ĉiuj esperantistojidealistoj.   Tiun ĉi ideon ĉiu povas klarigi kaj 
         formuli al si tiel, kiel diktas al li lia propra kapo kaj koro.   Permesu al 
         mi, ke mi raportu al vi, kiamaniere m i komprenas tiun ideon. 
         
      </p>
      <p class="p">Sed por eviti ĉiun malkompreniĝon, mi devas antaŭ ĉio atentigi vin, 
         ke tio, pri kio mi nun parolos, prezentas miajn principojn pure personajn kaj 
         privatajn.   Mi ne sole ne proponas al vi ilian akcepton, sed mi eĉ ne 
         demandos vian opinion pri ili.   Mi simple nur raportos. 
         
      </p>
      <p class="p">Mi parolos al vi pri tio, pri kio multaj el vi jam ion aŭdis ― nome 
         pri la "Homaranismo".   Ne ektimu, sinjoroj!   Mi scias, ke oni prezentis al 
         vi la aferon kiel ion teruran, kiel grandan danĝeron por Esperanto.   Estu 
         paciencaj, aŭskultu kaj juĝu. 
         
      </p>
      <p class="p">Mi neniam havis la intencon paroli en kongreso esperantista pri miaj 
         privataj principoj kaj kredoj, kiuj estas formulitaj en la homaranismo. 
         Antaŭ dek monatoj mi supozis, ke en la Ĝeneva kongreso mi eble en unu el la 
         kunvenoj pure privataj priparolos miajn principojn; sed baldaŭ mi eĉ tiun 
         ĉi mian intencon tute forĵetis.   Dezirante, ke la mondo vidu en mi nur la 
         aŭtoron de Esperanto, mi decidis kaŝi por ĉiam mian nomon kiel iniciatoron 
         de la homaranismo, mi transdonis mian principaron al kelkaj amikoj kaj mi 
         petis ilin, ke ili laboru. 
         
      </p>
      <p class="p">Sed la cirkonstancoj aranĝiĝis tiamaniere, ke mi estas nun devigata ne 
         sole forigi mian kaŝitecon, sed eĉ fari tion ĉi tute publike. 
         
      </p>
      <p class="p">En la komenco de tiu ĉi jaro, en la nomo de grupo da personoj, kiuj 
         akceptis por si la nomon "Unua Grupo Homarana", aperis la unua broŝuro pri 
         la homaranismo, kiu devis esti nur prova balono, por aŭskulti diversain 
         opiniojn.   Sed malgraŭ ke en la broŝuro estis klare dirite, ke ĝia teksto 
         estas nur provizora kaj poste perfektigota, kaj malgraŭ ke la broŝuro volis 
         prezenti nur principaron tute privatan, al neniu altrudatan, kelkaj 
         esperantistoj, anstataŭ trankvile kritiki la aferon, komencis akran atakadon 
         kontraŭ ĝi.   Tiuj ĉi atakoj devigis min forigi mian kaŝitecon, ĉar plua 
         kaŝiteco povus pensigi, ke mi kaŝas min kontraŭ la batoj, aŭ ke mi hontas 
         kaj timas konfesi publike miajn principojn; kaj ĉar oni baldaŭ komencis 
         rakontadi, ke la iniciatoro de la homaranismo estas la aŭtoro de Esperanto 
         kaj ke mi havas iajn kontraŭnaturajn principojn, kiuj baldaŭ pereigos la 
         tutan aferon Esperantan, tial ― por meti finon al ĉiuj suspektoj kaj 
         malĝustaj famoj ― mi en la lasta monato antaŭ la kongreso decidis 
         proklami miajn principojn tute publike en mia kongresa parolo. 
         
      </p>
      <p class="p">Tiujn ĉi principojn mi nun prezentos al vi en formo de Deklaracio, kiun 
         mi kaj miaj samprincipanoj akceptis por ni.   Sed mi ripetas, ke la 
         Deklaracio, kiun mi legos al vi, prezentas principojn pure privatajn de mi 
         kaj de la Unua Grupo Homarana; por la mondo esperantista ili havas nenion 
         devigan. 
         
      </p>
      <p class="p">La Homaranismo estas celado al pura homeco kaj al absoluta intergenta 
         justeco kaj egaleco.   En ĉiu lando tiu gento, kiu prezentas la plimulton 
         kaj kutimis regi super la aliaj gentoj, longe ne komprenos la homaranismon; 
         sed neniu gento povas scii, kio estos kun ĝi morgaŭ, kaj, pli aŭ malpli 
         frue, ĉiuj honestaj homoj konvinkiĝos, ke regado per fortoj konvenas al 
         bestoj, sed ne al homoj, kaj ke paca vivado sur la tero kaj ĉeso de militoj 
         estas ebla ne per malfortikaj kaj maljustaj kompromisoj, sed nur per justeco 
         absoluta, egala por ĉiuj gentoj, lokoj kaj tempoj.   Tian justecon penas 
         esprimi la Deklaracio de la Homaranoj. 
         
      </p>
      <p class="p">Ĉar pro tiu aŭ alia nelerta aŭ nepreciza esprimo en la Deklaracio la 
         malamikoj de la homaranismo atakas la tutan esencon de la afero, tial mi 
         ripetas la vortojn, kiuj per grandaj kaj grasaj literoj estis presitaj en la 
         unua broŝuro pri la homaranismo, nome: la nuna teksto de la Deklaracio estas 
         nur provizora; la definitiva teksto estos fiksita nur iam poste, post sufiĉe 
         matura interkonsiliĝo inter ĉiuj grupoj homaranaj. 
         
      </p>
      <div class="@type">
         <h3 class="head">DEKLARACIO DE HOMARANO</h3>
         <p class="p">Mi estas homo, kaj por mi ekzistas nur idealoj pure homaj kaj idealoj 
            honeste patrolandaj; ĉiajn idealojn genteŝovinismajn, kiuj semas malamon 
            inter la gentoj kaj celas la regadon de unu gento super aliaj, mi rigardas 
            nur kiel grupan egoismon, kiu pli aŭ malpli frue devas malaperi kaj kies 
            malaperon mi devas akceladi laŭ mia povo. 
            
         </p>
         <p class="p">Mi kredas, ke ĉiuj gentoj estas egalrajtaj partoj de la homaro, kaj mi 
            taksas ĉiun homon nur laŭ lia persona valoro kaj agoj, sed ne laŭ lia 
            deveno.   Ĉian ofendadon aŭ persekutadon de homo pro tio, ke li naskiĝis 
            de alia gento, kun alia lingvo aŭ religio ol mi, mi rigardas kiel 
            barbarecon. 
            
         </p>
         <p class="p">Mi kredas, ke ĉiu lando apartenas ne al tiu aŭ alia gento, sed plene 
            egalrajte al ĉiuj ĝiaj konstantaj loĝantoj, kian ajn lingvon aŭ religion 
            ili havas; la intermiksadon de la interesoj de lando kun la interesoj de tiu 
            aŭ alia gento, lingvo aŭ religio mi rigardas kiel restaĵojn el la tempoj 
            barbaraj, kiam ekzistis nur rajto de pugno kaj glavo. 
            
         </p>
         <p class="p">Mi kredas, ke en sia familia vivo ĉiu homo havas plenan naturan kaj 
            nedisputeblan rajton paroli, kian lingvon aŭ dialekton li volas, kaj 
            konfesi, kian religion li volas; sed en komunikiĝado kun homoj de alia 
            deveno li devas, kiom ĝi estas ebla, celadi al uzado de lingvo 
            neŭtrale-homa kaj al vivado laŭ religiaj principoj neŭtrale-homaj.   Ĉiun 
            celadon de unu homo altrudi al aliaj homoj sian lingvon aŭ religion, se tion 
            ĉi ne postulas absoluta neceseco, mi rigardas kiel barbarecon. 
            
         </p>
         <p class="p">Mia patrujo mi nomas tiun regnon, aŭ en granda regno ankoraŭ speciale 
            tiun provincon, en kiu mi naskiĝis, aŭ en kiu mi por ĉiam enloĝiĝis, kaj 
            mi neniam devas nomi mia patrujo ian fremdan teritorion pro tio, ke tie pleje 
            loĝas aŭ iam regis mia gento.   Sed por ke en mia patrujo unuj filoj ne 
            estu rigardataj kiel mastroj, kaj aliaj tiel same naturaj filoj ne estu 
            rigardataj kiel fremduloj kaj ne bezonu revi pri alia patrujo, mi devas ĉiam 
            celadi al tio, ke nek mia regno, nek mia provinco portu la nomon de ia gento, 
            sed ĝi portu nomon neŭtrale-geografian. 
            
         </p>
         <p class="p">Patriotismo aŭ servado al la patrujo mi nomas nur la servadon al la 
            bono de ĉiuj miaj sampatrujanoj, de kia ajn deveno, lingvo aŭ religio ili 
            estas, la servadon speciale al la gentaj interesoj, lingvo aŭ religio de tiu 
            loĝantaro, kiu en la lando prezentas la plimulton, mi neniam devas nomi 
            patriotismo. 
            
         </p>
         <p class="p">Konforme al la principo, ke unuj regnanoj, eĉ se ili prezentas en la 
            lando grandegan plimulton, ne havas moralan rajton altrudi sian lingvon aŭ 
            religion al la aliaj regnanoj, mi devas penadi, ke en mia lando ĉiu gento 
            havu la rajton fondi por siaj membroj lernejojn kaj aliajn instituciojn kun 
            sia lingvo kaj sia religio, sed ke por ĉiuj regnanoj, kiuj ne deziras uzadi 
            tiun aŭ alian gentan lingvon aŭ religion, ekzistu lernejoj kaj institucioj 
            kun neŭtrale-homa lingvo internacia kaj kun moroj kaj festoj neŭtrale-homaj 
            aŭ neŭtrale-regnaj. 
            
         </p>
         <p class="p">Mia nacio mi nomas la tutecon de ĉiuj homoj, kiuj loĝas mian patrujon, 
            de kia ajn deveno, lingvo aŭ religio ili estas; la aron de ĉiuj homoj, kiuj 
            havas saman devenon, kiel mi, mi nomas mia gento.   Mian nacion mi neniam 
            devas nomi per la nomo de ia gento, mi devas ĉiam nomi ĝin per la 
            neŭtrale-geografia nomo de mia patrujo; se mia patrujo ne havas ankoraŭ 
            alian nomon, krom nomo genta, mi devas anstataŭ la esprimo "tia nacio" uzadi 
            la esprimon "tialanda nacio". 
            
         </p>
         <p class="p">Mia lingvo mi nomas tiun lingvon, kiun mi persone plej bone scias kaj 
            plej volonte uzas, kaj en la elekto de tiu ĉi lingvo mi havas plenan 
            liberecon.   La lingvon, kiun mi parolis en mia infaneco kun miaj gepatroj, 
            mi nomas mia lingvo gepatra; la lingvon, kiun mi uzas en mia familio, mi 
            nomas mia lingvo familia; la lingvon, kiu apartenas al mia gento, mi nomas 
            mia lingvo genta; sed nenian lingvon mi devas nomi mia lingvo nacia aŭ 
            landa, ĉar, kvankam estas tre aprobinde, se ĉiuj loĝantoj de unu lando 
            memvole uzas unu lingvon, tamen en principo nenia lando nek ĝia loĝantaro 
            devas esti ligita kun la lingvo de unu el ĝiaj gentoj.   Krom mia persona 
            lingvo mi devas posedi ankaŭ lingvon interna^cian, por ke mi sen genta 
            altrudemeco povu ĝin uzi en komunikiĝoj kun tiuj personoj, por kiuj mia 
            propra lingvo estas fremda. 
            
         </p>
         <p class="p">Rimarko.   Ĝis la tempo, kiam la demando pri lingvo internacia estos 
            decidita per aŭtoritata interkonsento de la rigistaroj, la demandon pri tio, 
            kiu lingvo devas esti rigardata kiel neŭtrala, ĉiu grupo homarana povas 
            decidi laŭ sia propra bontrovo. 
            
         </p>
         <p class="p">Mia religio mi nomas tiun religion aŭ filozofian sistemon, en kiu mi 
            naskiĝis, aŭ kiun mi memvole akceptis; sed al ĝia nomo mi devas ĉiam 
            aldoni la nomon "homarana" por montri, ke mi konfesas ĝin laŭ la religiaj 
            principoj de la homaranismo, kiuj konsistas en jeno: 
            
         </p>
         <p class="p">Sub la nomo Dio, kiam mi uzas tiun ĉi vorton, mi komprenas tiun 
            misteran plej altan Forton, kiu regas la mondon kaj kies esencon ĉiu havas 
            rajton klarigi al si tiel, kiel diktas al li lia eklezio, se li estas homo 
            kredanta, aŭ lia ŝago kaj koro, se li estas liberpensulo.   Neniam mi devas 
            altrudi mian ideon pri Dio al aliaj personoj, kiuj havas pri Dio alian ideon 
            ol mi. 
            
         </p>
         <p class="p">Kiel fundamentan, por ĉiuj homoj devigan religian leĝon mi rigardas 
            la regulon: "agu kun aliaj tiel, kiel vi deziras, ke aliaj agu kun vi, kaj 
            aŭskultu ĉiam la voĉon de via konscienco".   La tutan ceteran parton de 
            ĉiu religio mi rigardas kiel parton eklezian, kiun ĉiu havas la rajton 
            plenumadi laŭ la montroj de lia propra eklezio, se li estas homo kredanta, 
            aŭ rigardadi kiel morojn de lia gento, se li estas liberpensulo.   Neniam mi 
            devas mallaŭdi iun pro lia religio, se li naskiĝis en ĝi kaj ne volas 
            perfidi sian genton, ĉar en ĉiu religio oni povas esti homo bona aŭ 
            malbona; neniam mi devas ofendi la religian senton de persono, havanta alian 
            religion aŭ kredon ol mi; neniam mi devas atribui al iu mian propran 
            religion aŭ kredon. 
            
         </p>
         <p class="p">Konsciante, ke neniu havas la rajton altrudi al alia la morojn kaj 
            festojn de sia religio, mi povas plenumadi la morojn de mia religio en mia 
            vivo persona kaj familia, sed en komunikiĝado kun homoj de aliaj religioj mi 
            devas ― kiom ĝi ne kontraŭas al miaj religiaj konvinkoj ― plenumadi 
            morojn kaj festojn neŭtrale-homajn, akceptitajn per reciproka interkonsento 
            de homaranoj de diversaj religioj. 
            
         </p>
         <p class="p">Konsciante, ke la ĉefa celo de ĉiu honesta religio devas esti 
            fratigado de la homoj, kaj ke la malamo inter la homoj neniam ĉesos, ĝis la 
            homoj alkutimiĝos apartigadi la fundamentajn religiajn leĝojn, enskribitajn 
            egaltekste en la koro de ĉiu homo, de la leĝoj ekleziaj, prezentantaj 
            privatan apartenaĵon de ĉiu eklezio aparte ― mi devas helpi al tio, ke en 
            mia urbo, kiam la nombro de la homaranoj en ĝi estos sufiĉe granda, 
            paralele kun la temploj de la diversaj eklezioj ekzistu ankaŭ templo 
            neŭtrale-homa, en kiu diversaj religie etikaj demandoj estos priparolataj en 
            spirito neŭtrale-homa, sen iaj gente-ekleziaj almiksaĵoj, kaj kie sen ia 
            peko kontraŭ siaj religiaj konvinkoj povos frate kunvenadi homoj de ĉiuj 
            religioj kaj de ĉiuj filozofiaj sistemoj, kaj tie kune kaj reciproke 
            tolereme servi al tiu granda morala Forto, kiun ĉiu el ni sentas, kvankam 
            ĉiu malsame nomas kaj prezentas. 
            
         </p>
         <p class="p">Konsciante, ke neniaj eĉ plej bonaj teoriaj principoj havas ian forton, 
            se ili ne estas konstante aplikataj praktike, mi devas aparteni al ia grupo 
            homarana kaj partopreni persone aŭ per korespondado en ĝiaj kunvenoj, kiuj 
            havas la karakteron de senĝenaj amikaj kunvenoj de samprincipanoj.   En tiuj 
            kunvenoj mi devas, kiom ĝi estas ebla, uzadi lingvon neŭtrale-homan kaj 
            morojn neŭtrale-homajn.
            
         </p>
      </div>
      <div class="@type">
         <p class="first_p">Sinjorinoj kaj Sinjoroj!   Mi klarigis al vi, kiamaniere mi persone 
            komprenas la internan ideon de la esperantismo, mi, kiu de la infaneco ĝis 
            nun ĉiam vidis antaŭ mi murojn interpopolajn, kaj kies tuta vivo estis 
            ĉiam ligita kun la ideo de Esperanto.   Sed mi esprimis al vi mian opinion 
            tute privatan, kiun ĉiu el vi povas akcepti aŭ malakcepti.   Tiuj el vi, 
            kiuj mian opinion pri la interna ideo de la esperantismo trovas neĝusta, 
            povas simple ne akcepti ĝin, kaj ili tute ne devas timi de la homaranismo 
            ian danĝeron por Esperanto, ili povas montri al la tuta mondo la Bulonjan 
            Deklaracion kaj diri al la mondo, ke la homaranismo prezentas ne la 
            principaron de la tuta esperantistaro, sed nur la tute privatan principaron 
            de tiu esperantista partio, kiu nomas sin homaranoj, kaj al kiu tute private 
            apartenas ankaŭ la aŭtoro de Esperanto, kiu, simile al ĉiu homo, havas ja 
            la rajton posedi siain privatajn principojn; sed tiuj el vi, kiuj trovas, ke 
            mia opinio pri la ideo de la esperantismo estas ĝusta, ne lasu vin konfuzi, 
            ne timu la atakontajn ŝovinistojn aŭ rutinulojn, kredu, ke de iliaj 
            senkaŭzaj atakoj Esperanto ne pereos, kiel ĝi ne pereis ĝis nun, malgraŭ 
            multaj miloj da atakantoj.   Ni respondadu al ili kuraĝe: "Tiun kulpon kaj 
            hontigon, kiun vi ĵetas sur nin, ni ĝin akceptas malkaŝe kaj fiere, ĉar 
            en nia celado, kiu tiel malplaĉas al vi, ni vidas nenion krom bela kaj 
            bona."   Amikoj, ne timu konstante pri tio, kion diros la sensence kritikanta 
            kaj grimacanta rutina mondo, sed agu ĉiam tiel, kiel diktas al vi via 
            konscienco kaj koro.   Kredu, ke ĉio, kio per si mem estas bona kaj justa, 
            malgraŭ ĉiuj insultoj pli aŭ malpli frue devas venki kaj nepre venkos. 
            En la daŭro de dek naŭ jaroj ni ĉiam kantadis pri la nova sento, kiu venis 
            en la mondon ― nun, ni ne fariĝu timuloj, kaj laŭ la vortoj de nia himno 
            ni ne ĉesu labori por nia idealo de intergenta frateco, "ĝis la bela sonĝo 
            de l' homaro por eterna ben' efektiviĝos!"
            
         </p>
      </div>
      <hr>
      <div class="footer"><a href="homaranismo_6.html">&nbsp;&gt;&gt;</a></div>
   </body>
</html>