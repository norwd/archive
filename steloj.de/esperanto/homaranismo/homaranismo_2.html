<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title></title>
   </head>
   <body background="../bld/papero.jpg">
      <div class="header"><span class="header_left"><a href="homaranismo_1.html">&lt;&lt;&nbsp;</a></span><span class="header_center"> <a href="index.html">L. L. Zamenhof:
               Artikoloj pri hilelismo kaj homaranismo</a></span></div>
      <hr>
      <h1 class="mainTitle">
         	    El la mondo homarana (hilelista). 
         
      </h1>
      <p class="docImprint"><cite>
            	  "ruslanda esperantisto" 1906 n-ro 4, p.76
            registrita de HIROTAKA Masaaki
            je 1992-09-09
            </cite></p>
      <hr>
      <p class="first_p">En la komenco de Aprilo la Unua grupo Homarana dissendis al ĉiuj 
         homaranoj la sekvantan cirkuleran leteron: 
         
      </p>
      <div class="@type">
         <p class="first_p">Ni ricevis Vian aprobon de la ideo homarana (hilelista) kaj Vian deziron 
            aliĝi al ni.   Sendante al Vi fratan kaj samideanan saluton, ni esprimas la 
            esperon, ke vi fervore laboros por nia ideo kaj altirados al ĝi konstante 
            ĉiam pli kaj pli da amikoj kaj ke vi baldaŭ sciigos nin pri la fondo de 
            Grupo Homarana en Via urbo. "Grupo" da homaranoj ni nomas rondeton, 
            konsistantan el ne malpli ol lO personoj. 
            
         </p>
         <p class="p">Por la altirado de novaj samideanoj Vi povas ricevi de ni la broŝuron 
            pri homaranismo (en lingvo rusa aŭ esperanto, poste ankaŭ en aliaj lingvoj) 
            por la prezo de unu rublo (fr. 2,50) por 20 ekzempleroj. 
            
         </p>
         <p class="p">Por disvolvadi la ideon de homaranismo kaj ligi inter si la homaranojn, 
            la Unua Grupo Homarana baldaŭ komencos la dissendadon de "Rondirantoj 
            Homaranaj", kiuj enhavos diversajn sciigojn pri la progresado de la afero 
            homarana kaj diversajn opiniojn kaj proponojn de fratoj-homaranoj.   Tiuj ĉi 
            Rondirantoj povos esti legataj en la homaranaj kunvenoj kaj servi kiel 
            reciproka konsiliĝado kaj helpado inter ĉiuj homaranoj. 
            
         </p>
         <p class="p">La Rondirantoj estos sendataj nur al la "Grupoj" homaranaj.   Ili estos 
            pretigataj kaj dissendataj en la sekvanta maniero: ĉiu homarano, kiu deziras 
            transigi al la aliaj homaranoj ian raporton, opinion, aŭ eĉ simple ian 
            artikolon, rakonton, demandon k.t.p., kiu povas havi intereson por la 
            homaranoj, estas petata skribi ĝin en la lingvo Esperanto, per klara kaj 
            bone legebla skribo, sur paperaj folioj, havanta la formaton de ordinara 
            letera papero (proksimume ctm. 20 X 13) kaj sendi ĝin al la sekretario de la 
            Unua Grupo Homarana.   La Unua Grupo legos la ricevitan materialon en siaj 
            kunvenoj kaj en la fino de ĉiu monato (poste, ĉe pli granda kvanto da 
            materialo, en la fino de ĉiu semajno) ĝi kunekudros la tutan materialon kaj 
            sendos ĝin en formo de Rondiranto al la grupo homarana, portanta la numeron 
            2.   Tiu ĉi lasta, traleginte la materialon en sia kunveno, forsendos la 
            Rondiranton (per rekomendita banderolo) al la grupo No 3, tiu ĉi lasta al No 
            4, k.t.p. ― kaj la lasta el la grupoj resendos ĝin, por konservi en la 
            arhivo, al la Unua Grupo.   Al ĉiu Rondiranto estos aldonita la adresaro de 
            ĉiuj grupoj homaranaj kun la orda numero de ĉiu el ili.   Al ĉiu 
            Rondiranto estos aldonitaj ankaŭ la nomoj kaj adresoj de ĉiuj apartaj 
            homaranoj, kiuj aliĝis de la tempo de elsendo de la lasta Rondiranto. 
            
         </p>
         <p class="p">En la Rondiranto No 1 estos publikigitaj informoj pri ĉiuj homaranoj, 
            kiuj aliĝis al nia afero de la komenco ĝis la 15 Majo 1906.   Tial ni 
            petas, ke ĉiu persono, kiu deziras alkalkuli sin al la anaro homarana, volu 
            sendi al ni kiel eble plej baldaŭ respondojn je la sekvantaj demandoj: 
            
         </p>
         <p class="p">Kia estas via nomo persona? ...   Nomo familia? ...   Detala adreso? ... 
            Nacio (en senco homarana)? ...   Gento? ...   Lingvo persona? ...   Lingvo 
            familia? ...   Lingvo genta? ...   Religo (en senco homarana)? ...   Aĝo? 
            ...   Profesio? ...   Al kiu grupo homarana Vi estas enskribita?... 
            
         </p>
         <p class="p">Ĉiuj sciigoj devas esti sendataj al la sekretario de la Unua Grupo 
            Homarana, sub la sekvanta adreso: D-ro A. Waldenberg, str. Grzybowska No 15, 
            Varsovio.
         </p>
      </div>
      <hr>
      <div class="footer"><a href="homaranismo_3.html">&nbsp;&gt;&gt;</a></div>
   </body>
</html>