<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Deklaracio de Homarano</title>
   </head>
   <body background="../bld/papero.jpg">
      <div class="header"><span class="header_left"><a href="hilelismo_2.html">&lt;&lt;&nbsp;</a></span><span class="header_center"> <a href="index.html">L. L. Zamenhof:
               Artikoloj pri hilelismo kaj homaranismo</a></span></div>
      <hr>
      <h1 class="mainTitle">
         	    Homaranismo
         
      </h1>
      <p class="docImprint"><cite>
            	   Aparta broŝuro aperinta (en rusa lingvo kaj en esperanto) 1906 en St. 
            	   Peterburgo (anonime) kiel "plibonigita kaj plikompletigita eldono de dogmoj 
            	   de hilelismo";
            registrita de HIROTAKA Masaaki
            je 1992-09-09
            </cite></p>
      <hr>
      <blockquote class="note">Homaranismo: De la vorto "Homarano", kiu signifas "membro de la ĉiuhoma familio".</blockquote>
      <p class="first_p">La homaranismo estas celado al pura homeco kaj al absoluta intergenta 
         justeco kaj egaleco. 
         
      </p>
      <p class="p">La ideo de homaranismo naskiĝis de la antaŭe ekzistinta ideo de 
         "hilelismo", de kiu ĝi distingiĝas nur per tio, ke la hilelismo koncernis 
         nur unu homan grupon, dum la homaranismo koncernas ĉiujn popolojn kaj 
         religiojn. 
         
      </p>
      <p class="p">La homaranismo estas instruo, kiu, ne deŝirante la homon de lia natura 
         patrujo, nek de lia lingvo, nek de lia religianaro, donas al li la eblon 
         eviti ĉian malverecon kaj kontraŭparolojn en siaj nacia-religiaj principoj 
         kaj komunikiĝadi kun homoj de ĉiuj lingvoj kaj religioj sur fundamento 
         neŭtrale-homa, sur principoj de reciproka frateco, egaleco kaj justeco. 
         
      </p>
      <p class="p">La homaranoj esperas, ke per konstanta reciprOka komunikiĝado sur la 
         bazo de neŭtrala lingvo kaj neŭtralaj religiaj principoj kaj moroj la homoj 
         iam kunfandiĝos en unu neŭtrale-homan popolon, sed tio ĉi fariĝados 
         iom-postiom, nerimarkate kaj sen ia rompado. 
         
      </p>
      <p class="p">Longan tempon la iniciatoroj de la homaranismo ne kuraĝis precize 
         formuli siajn dogmojn, timante, ke tio, kio teorie ŝajnis bona, en la 
         praktiko eble montriĝos neplenumebla.   Sed en la jaro 1905 okazis io, kio 
         neniigis ĉiujn dubojn.   En Aŭgusto 1905 en la franca urbo Boulogne-surMer 
         havis lokon la unua tutmonda kongreso de esperantistoj, kies sukceso superis 
         ĉiujn atendojn.   Pli ol mil homoj, kiuj alveturis el la plej diversaj 
         landoj de la tuta mondo kaj apartenis al 22 diversaj popoloj kaj al la plej 
         diversaj religioj kaj filozofiaj sistemoj, en la daŭro de tuta semajno vivis 
         kune en la plej sincera amikeco kaj frateco, parolis inter si ekskluzive nur 
         en neŭtrala internacia lingvo, konfesis religiajn principojn nur 
         neŭtrale-homajn.   Kiu aŭdis la multenombrajn parolojn kaj diskutojn en la 
         vasta kaj plenigita konstruaĵo de la kongreso, kiu ĉeestis en la teatraj 
         prezentadoj, en kiuj la aŭskultantoj kaj plenumantoj prezentis per si 
         miksaĵon de ĉiuj gentoj kaj popoloj, kiu vidis tiun plenan senĝenecon kaj 
         tiun kortuŝantan fratecon, kiu regis inter ĉiuj partoprenantoj de la 
         kongreso, tiu al si mem ne kredis, ke ĉiuj tiuj homoj ankoraŭ hieraŭ estis 
         tute fremdaj unuj al la aliaj, ke ilin unuigis nur neŭtrala lingvo kaj ke 
         tiuj kelkaj semajnoj, kiujn ĉiu el ili dediĉis por la lernado de la fable 
         facila neŭtrala lingvo, faris miraklon kaj, deŝirante neniun de lia natura 
         patrujo, lingvo aŭ religianaro, donis al homoj de plej diversaj gentoj kaj 
         religioj la eblon vivi inter si en la plej paca kaj sincera frateco. 
         
      </p>
      <p class="p">La mirinda sukceso de la Bulonja kongreso konvinkis la iniciatorojn de 
         la homaranismo, ke absoluta justeco, egaleco kaj frateco inter la popoloj en 
         la praktiko estas plene ebla.   Tial ili decidis proponi al ĉiuj amikoj de 
         interpopola justeco unuiĝi en apartan grupon, kiu inter la amikoj de 
         internacia lingvo prezentus apartan sekcion
         <blockquote class="note">
            Oni ne devas intermiksi la homaranismon kun la esperantismo!   Ambaŭ ideoj 
            estas tre parencaj inter si, sed tute ne identaj.   Oni povas esti bonega 
            esperantisto kaj tamen kontraŭulo de la homaranismo.
         </blockquote>.
         
      </p>
      <p class="p">La kurantaj fariĝoj en la patrujo de la unuaj homaranoj devigis ilin 
         elpaŝi kun sia programo pli frue, ol ili intencis.   En la celado al 
         libereco la popoloj komencis persekutadi unu alian aŭ serĉadi 
         pseŭdo-liberalajn kompromisojn inter la plimulto kaj la malplimulto, 
         forgesante, ke ĉiuj kompromisoj estas maljustaj kaj nefortikaj, kaj ke 
         honesta kaj fortika libereco povas esti atingita nur per absoluta justeco kaj 
         egaleco, sed ne per modifikado de kruda besta forto, por kiu ekzistas nur la 
         demando "kiu kie super kiu kaj en kia grado devas regi".   Ĉar ekzistas 
         homoj, kiuj meze de la aperinta intergrupa ĥaoso serĉas la veron kaj 
         dezirus scii unu pri la alia, tial la homaranoj decidis publikigi siajn 
         dogmojn jam nun kaj proponi al ĉiuj amikoj de intergenta egaleco kaj 
         frateco, kiel ajn malgrandnombraj ili estas, aliĝi al ili. 
         
      </p>
      <p class="p">La homaranoj faras al si neniajn iluziojn kaj tial ili timas nenian 
         disreviĝon.   Ili konscias tre bone, ke ilia voĉo longe restos voĉo 
         krianta en la dezerto, ke longan tempon ili estos tre malgrandnombraj kaj la 
         mondo ilin mokados kaj nomados ilin utopiistoj, kiuj batalas por afero, kiu 
         "ne havas eĉ la plej malgrandajn ŝancojn de sukceso".   Sed la homaranojn 
         tio ĉi tute ne malkuraĝigas.   Ĉar la homaranismo estas ne "entrepreno", 
         kies valoro dependas de ĝia atendata sukceso aŭ malsukceso, sed nur 
         "principaro", kaj ĉiu homo fortike konservas sian principaron tiel longe, 
         kiel ĝi estas konsenta kun liaj konvinkoj, sendepende de tio, ĉu ĝi havas 
         multe da partianoj aŭ malmulte. 
         
      </p>
      <p class="p">La homaranoj estas konvinkitaj, ke ili staras sur fundamento de absoluta 
         vero, kiu pli aŭ malpli frue devos venki, kiel ajn longe la mondo batalus 
         kontraŭ ĝi; ke ĉiu nacia aŭ religia ŝovinismo kaj ĉiu celado de unu 
         gento regi super aliaj gentoj, kiel bazita sur malvero kaj rajto de pugno, 
         pli aŭ malpli frue devos malaperi; ke la homaranismo, bazita ne sur tempaj 
         politikaj kondiĉoj de la vivo de tiu aŭ alia gento, ne sur elpensitaj 
         religiaj dogmoj, ne sur tempaj modaj doktrinoj kaj fluoj, sed sur vero 
         absoluta, ĉiuloka kaj ĉiutempa, estas la sola politika-religia idealo, kiun 
         povos havi la estonta homaro, la sola idealo, kiun ĉiu patro kun pura 
         konscienco povas transdoni al siaj infanoj sen timo, ke ŝanĝiĝintaj 
         kondiĉoj de la vivo elŝiros tiun idealon el ilia brusto kaj lasos ilin en 
         la mezo de la vojo de l'vivo sen ia programo kaj spirita apogo, kiel faris 
         kun ni diversaj malverfundamentaj idealoj transdonitaj al ni de niaj 
         prapatroj. 
         
      </p>
      <p class="p">Ni, homaranoj, al neniu altrudas niajn idealoin kaj esperojn, ni deziras 
         nur ke la mondo sciu pri ili, por ke tiuj aŭ aliaj niaj agoj aŭ opinioj ne 
         ŝajnu al la mondo strangaj Ekzistas momentoj en la vivo de ĉiu nacio, kiam 
         ĉiu regnano nepre devas stariĝi sub iun difinitan standardon.   Ni 
         publikigas niajn dogmojn por tio, ke ili povu servi al ni kiel malkaŝa 
         standardo kaj por ke, agante en tia maniero aŭ alia, ni ne devu sur ĉiu 
         paŝo donadi senfinajn klarigoin, sed ni povu simple montri nian standardon 
         kaj diri "mi agas tiel, ĉar mi estas homarano". 
         
      </p>
      <p class="p">Ligante sin ne per la litero de siaj dogmoj, sed nur per ilia komuna 
         spirito, la homaranoj rezervas al si la rajton per komuna reciproka 
         interkonsento ŝanĝi kaj perfektigi siajn dogmojn, se tiu aŭ alia el ili 
         montriĝos erara.   Tial la malsupre donitaj dogmoj de la homaranismo havas 
         signifon nur principan kaj ilia definitiva teksto estos fiksita nur poste, en 
         unu el la kongresoj de la homaranoj. 
         
      </p>
      <div class="@type">
         <h3 class="head">Deklaracio de Homarano</h3>
         <p class="first_p">Kiam oni min demandas, kiu mi estas, kiaj estas miaj naciaj konvinkoj, 
            religiaj principoj, mia celado kaj idealoj, mi respondas: "mi estas 
            homarano".   Tio ĉi signifas, ke mi estas homo, kiu sin gvidas per la 
            sekvantaj dogmoj: 
            
         </p>
         <p class="p">Mi estas homo, kaj por mi ekzistas nur idealoj pure homaj; ĉiajn 
            idealojn kaj celadon gente-naciajn mi rigardas nur kiel grupan egoismon kaj 
            hommalamon, kiuj pli aŭ malpli frue devas malaperi kaj kies malaperon mi 
            devas akceladi laŭ mia povo. 
            
         </p>
         <p class="p">Mi kredas, ke ĉiuj popoloj estas egalaj kaj mi taksas ĉiun homon nur 
            laŭ lia persona valoro kaj agoj, sed ne laŭ lia deveno.   Ĉian ofendadon 
            aŭ persekutadon de homo por tio, ke li naskiĝis de alia gento, kun alia 
            lingvo aŭ religio ol mi, mi rigardas kiel barbarecon. 
            
         </p>
         <p class="p">Mi kredas, ke ĉiu lando apartenas ne al tiu aŭ alia gento, sed plene 
            egalrajte al ĉiuj ĝiaj loĝantoj, kian ajn lingvon aŭ religion ili havas; 
            la intermiksadon de la interesoj de lando kun la interesoj de tiu aŭ alia 
            gento, lingvo aŭ religio mi rigardas kiel restaĵon de la tempoj barbaraj, 
            kiam ekzistis nur rajto de pugno kaj glavo. 
            
         </p>
         <p class="p">Mi kredas, ke en sia familia vivo ĉiu homo havas plenan, naturan kaj 
            nedisputeblan rajton, paroli kian lingvon aŭ dialekton li volas kaj konfesi 
            kian religion li volas, sed en komunikiĝado kun homoj de alia deveno li 
            devas, kiom ĝi estas ebla, uzadi lingvon neŭtrale-homan kaj vivi laŭ la 
            principoj de religio neŭtrale-homa.   Ĉiun celadon de unu homo, altrudi al 
            aliaj homoj sian lingvon aŭ religion, mi rigardas kiel barbarecon. 
            
         </p>
         <p class="p">Mia patrujo mi nomas tiun regnon, en kiu mi naskiĝis aŭ en kiu mi por 
            ĉiam enloĝiĝis.   Tiu parto de la regno, en kiu mi pasigis mian infanecon, 
            aŭ kiu estas loĝata precipe de mia gento, povas esti por mi pli kara, ol 
            ĉiuj aliaj partoj; sed nomi mia patrujo unu pecon de mia aŭ tiom pli de 
            fremda regno pro tio, ke tie pleje loĝas aŭ iam regis mia gento, mi neniam 
            devas, ĉar tio ĉi ne sole kondukas al konstantaj disputoj, sed ĝi estus 
            ankaŭ kontraŭa al la morala leĝo pri la sengenteco de la tero.   Se tiu 
            parto de la patrujo, en kiu mi loĝas, laŭ sia geografia karaktero aŭ laŭ 
            siaj moroj, tro multe diferencas de la aliaj partoj, tiam ― por eviti 
            malkompreniĝon ― mi povas al la demando pri mia patrujo nomi aparte tiun 
            parton de la regno, en kiu mi loĝas, sed mi devas tiam ĝin nomi mia patruja 
            lando, por ke estu klare, ke mi rigardas ĝin ne kiel mian ekskluzivan 
            patrujon, sed nur kiel parton de mia patrujo.   Sed nek mian tutan patrujon, 
            nek ĝiajn apartajn partojn mi devas nomi per la nomo de ia gento, sed mi 
            devas ilin nomi nur per nomo neŭtrale-geografia, kiel estas farate en ĉiuj 
            plej novaj regnoj; sed se mia regno aŭ lando ne havas ankoraŭ neŭtralan 
            nomon, mi devas ĉiam ― almenaŭ en parolado kun homaranoj ― nomi mian 
            regnon kaj landon per nomo homarana, kiu konsistas el la nomo de ilia ĉefa 
            urbo kun la aldono de la finiĝo "io" por la tuta patrujo kaj "lando" por la 
            nomo de ĝia parto. 
            
         </p>
         <p class="p">Ekzemploj: Svisujo, Belgujo, Aŭstrujo, Kanado, Meksiko, Peruo, 
            Peterburgio, Parizio; Algerlando, Varsovilando. 
            
         </p>
         <p class="p">Patriotismo aŭ servado al la patrujo mi nomas nur la servadon al la 
            bono de ĉiuj miaj samregnanoj, de kia ajn deveno, lingvo aŭ religio ili 
            estas; la servadon speciale al la gentaj interesoj, lingvo aŭ religio de tiu 
            loĝantaro, kiu en la lando prezentas la plimulton, mi neniam devas nomi 
            patriotismo.   Konforme al la principo, ke unuj regnanoj, eĉ se ili 
            prezentas en la lando grandegan plimulton, ne havas moralan rajton altrudi 
            sian lingvon aŭ religion al la aliaj regnanoj, mi devas penadi, ke en mia 
            lando ĉiu gento havu la rajton fondi por siaj membroj lernejojn kaj aliajn 
            institucioin kun sia lingvo kaj sia religio, se ili tion ĉi deziras, sed ke 
            en ĉiuj publikaj institucioj, ne destinitaj sole por unu gento, regu nur 
            lingvo neŭtrale-homa kaj festoj neŭtrale-homaj aŭ regnaj.   Tiel longe, 
            kiel la atingo de tio ĉi estos ne ebla, mi devas penadi, ke en mia lando 
            ekzistu lernejoj kaj aliaj institucioj kun lingvo neŭtrale-homa por tiuj 
            regnanoj, kiuj ne volas aŭ ne povas uzi instituciojn kun tiu aŭ alia genta 
            lingvo; kaj de ĉia reciproka batalado de lingvoj aŭ religioj pro regado mi 
            devas teni min flanke, ĉar ĝi estas nur batalado inter unu maljustaĵo kaj 
            alia. 
            
         </p>
         <p class="p">Mi konscias, ke en tiuj landoj, kie la loĝantaro estas plimalpli 
            unugenta, ĝi longan tempon ne komprenos la maljustecon de regado de unu 
            lingvo aŭ religio super la aliaj kaj ĝi per ĉiuj fortoj batalados kontraŭ 
            la egalrajtigo de ĉiuj lingvoj kaj religioj, kaj la defendantojn de tiu ĉi 
            egalrajtigo ĝi persekutados kaj superĵetados per koto.   Sed mi neniam 
            konfuziĝos per tiu ĉi persekutado, memorante, ke mi batalas pro absoluta 
            vero kaj justeco, ke nenia popolo povas scii, kio fariĝos kun ĝi morgaŭ, 
            ke la egalrajtigo de ĉiuj lingvoj kaj religioj forigos la kaŭzon de ĉiuj 
            militoj kaj malpacoj inter la popoloj, ke ĉia ago kontraŭ la devizo "la 
            regno por la regnanoj" kaj ĉia perfortaĵo de unuj regnanoj kontraŭ aliaj 
            restas ĉiam perfortaĵo, eĉ se ĝi estas farata de grandega plimulto 
            kontraŭ malgrandega malplimulto, kaj ke fortika feliĉo de la homaro estas 
            ebla nur tiam, kiam por ĉiuj popoloj kaj landoj ekzistos justeco egala kaj 
            absoluta, dependanta nek de loko, nek de tempo, nek de forto, kaj kiam en 
            ĉiu regno ekzistos nur homoj kaj regnanoj kaj ne gentoj. 
            
         </p>
         <p class="p">Mia nacio mi nomas la tutecon de ĉiuj homoj, kiuj loĝas mian patrujon, 
            de kia ajn deveno, lingvo aŭ religio ili estas; sed al mia nacia nomo mi 
            devas ĉiam aldoni la vorton "homarano", por montri, ke mi alkalkulas min al 
            mia nacio ne en senco ŝovinista.   La aron de ĉiuj homoj, kiu havas saman 
            devenon kiel mi, mi nomas mia gento.   Mian nacion mi ne devas nomi per la 
            nomo de ia gento, mi devas ĉiam nomi ĝin ― almenaŭ en parolado kun 
            homaranoj ― per la neŭtralegeografla nomo de mia regno aŭ lando.   Se mia 
            interparolanto deziras scii ne sole al kiu politike-geografia, sed ankaŭ al 
            kiu etnografia grupo mi apartenas, tiam mi aparte nomas al li mian genton, 
            lingvon, religion k.t.p. 
            
         </p>
         <p class="p">Ekzemploj: Sviso-homarano, Peterburgia homarano, Varsovilanda homarano. 
            
         </p>
         <p class="p">Mia lingvo mi nomas tiun lingvon, kiun mi persone plej bone scias kaj 
            plej volonte parolas, sed al la nomo de tiu ĉi lingvo mi devas ĉiam aldoni 
            la vorton "homarana", por montri, ke mian lingvon mi ne rigardas kiel mian 
            idolon kaj ke mia idealo estas lingvo neŭtrale-homa.   En ĉiuj homaranaj 
            kunvenoj kaj, kiom eble, ankaŭ en ĉiuj privataj komunikiĝoj kun homaranoj 
            mi devas uzadi la lingvon homaranan.   En mia familia vivo mi povas uzadi 
            kiun lingvon mi volas, sed mi devas ĝin nomi ne mia nacia, sed nur mia 
            lingvo familia.   Kiam oni demandas min pri mia lingvo nacia, mi devas 
            respondi: "la ekzistadon de lingvoj naciaj mi ne konfesas, ĉar ĉiu nacio 
            nuntempa parolas per multaj lingvoj; sed mia lingvo genta estas jena (nome 
            tiu lingvo aŭ dialekto, kiun en mia patrujo parolas la plimulto de mia 
            gento, se eĉ mi mem tute ne posedas tiun ĉi lingvon). 
            
         </p>
         <p class="p">Rimarko: Novaj homaranoj, kiuj ne posedas ankoraŭ la lingvon homaranan, 
            povas en la unua tempo uzadi en la kunvenoj kian lingvon ili volas, sed ili 
            ne devas altrudi sian lingvon al la aliaj ĉeestantoj.   Ĉar en la nuna 
            tempo ekzistas nur unu neŭtrala lingvo, nome Esperanto, tial la homaranoj 
            akceptas ĝuste ĝin; tamen ili rezervas al si la rajton anstataŭigi iam 
            poste tiun ĉi lingvon per ia alia lingvo, se tio ĉi montriĝos utila. 
            
         </p>
         <p class="p">Mia religio mi nomas tiun religion, en kiu mi naskiĝis, aŭ al kiu mi 
            estas oficiale alskribita; sed al ĝia nomo mi devas ĉiam aldoni la nomon 
            "homarana", por montri, ke mi konfesas ĝin laŭ la religiaj principoj de la 
            homaranismo, kiuj konsistas en jeno: 
            
         </p>
         <p class="p">a) Sub la nomo "Dio" mi komprenas tiun al mi nekompreneblan plej altan 
            Forton, kiu regas la mondon kaj kies esencon mi havas la rajton klarigi al mi 
            tiel, kiel diktas al mi mia saĝo kaj koro. 
            
         </p>
         <p class="p">b) Kiel fundamentan leĝon de mia religio mi rigardas la regulon "agu 
            kun aliaj tiel, kiel vi deziras ke aliaj agu kun vi, kaj aŭskultu ĉiam la 
            voĉon de via konscienco", ĉion alian en mia religio mi rigardas nur kiel 
            legendojn aŭ kiel religiajn morojn, kiuj estas enkondukitaj de homoj, por 
            enporti en la vivon difinitan programon kaj spiritan varmon, kaj kies 
            plenumado aŭ neplenumado dependas de mia persona deziro. 
            
         </p>
         <p class="p">c) Mi konscias, ke ĉiu homo apartenas al tiu aŭ alia tradicia religio 
            ne tial, ke ĝi la plej multe respondas al liaj personaj konvinkoj, sed nur 
            tial, ke li en ĝi naskiĝis, kaj ke la esenco de ĉiuj religioj estas la 
            sama, kaj ili distingiĝas unu de alia nur per legendoj kaj moroj, kiuj ne 
            dependas de persona elekto de homo.   Tial mi konscias, ke oni neniun povas 
            laŭdi nek mallaŭdi por lia tradicia religio, kaj ke bonaj aŭ malbonaj agoj 
            de homo dependas ne de lia religio, sed nur de li mem kaj de la cirkonstancoj 
            de lia vivo.   Kaj ĉar la religiaj moroj, kiuj prezentas la solan diferencon 
            inter unu religio kaj alia kaj la solan kaŭzon de religia malamo inter la 
            homoj, estas donitaj ne de Dio, sed de homoj, tial mi devas kunhelpi al tio, 
            ke per konstanta reciproka komunikiĝado de la homaranoj de diversaj religioj 
            la diversformaj religiaj moroj de ĉiuj homaranoj iom post iom cedu la lokon 
            al moroj komunaj, neŭtrale-homaj. 
            
         </p>
         <p class="p">Kiam en mia urbo estos fondita templo homarana, mi devas kiel eble pli 
            ofte vizitadi ĝin, por frate kunvenadi tie kun homaranoj de aliaj religioj, 
            ellaboradi kune kun ili morojn kaj festojn neŭtrale-homajn kaj tiamaniere 
            kunhelpi al la iom-post-ioma ellaboriĝo de filozofie pura, sed samtempe 
            bela, poezia kaj varma vivo-reguliga religio komune-homa, kiun gepatroj povos 
            sen hipokriteco transdoni al siaj infanoj.   En la templo homarana mi 
            aŭskultados la verkojn de la grandaj instruintoj de la homaro pri la vivo 
            kaj morto kaj pri la rilato de nia "mi" al la universo kaj al la eterneco, 
            filozofie-etikajn interparolojn, altigajn kaj nobligajn himnojn k.t.p.   Tiu 
            ĉi templo devas edukadi la junulojn kiel batalantojn por la vero, bono, 
            justeco kaj ĉiuhoma frateco, ellaboradi en ili amon al honesta laboro kaj 
            abomenon por frazisteco kaj por ĉiuj malnoblaj malvirtoj; tiu ĉi templo 
            devas donadi spiritan ripozon al la maljunuloj, konsolon al la suferantoj, 
            doni la eblon senŝarĝigi sian konsciencon al tiuj, ĉe kiuj ĝi estas 
            ŝarĝita per io k.t.p.   Tiel longe kiel en mia urbo ne ekzistas templo 
            homarana, mi devas kiel eble plej ofte kunvenadi por komunaj interparoladoj 
            kun aliaj homaranoj de mia urbo, kaj se tiaj ne ekzistas, mi devas 
            komunikiĝadi letere kun homaranoj de aliaj urboj. 
            
         </p>
         <p class="p">Rimarko: Pri la dogmo 11, kiu krom la karaktero societa havas ankoraŭ 
            karakteron teozofian, oni devas memori, ke ĝi parolas nur pri tiaj instruoj, 
            kiuj ne kontraŭparolas al la scienco, kaj ke ĝi rilatas nur al la templo de 
            la homaranoj, sed tute ne al la privataj rondetoj de la homaranoj.   Tiuj ĉi 
            rondetoj havas karakteron ne religian, sed pure societan kaj servas por 
            liberaj amikaj interparoladoj pri ĉiuj eblaj temoj, laŭ la deziro de la 
            partoprenantoj, kaj de aliaj rondetoj ili distingiĝas nur per tio, ke en ili 
            partoprenas homoj, kiuj havas neŭtrale-homajn, religiajn kaj naciajn 
            principojn, kaj ke la interparolado en ili estas farata precipe en la lingvo 
            neŭtrale-homa. 
            
         </p>
         <p class="p">Homarano mi nomas ĉiun homon, kiu subskribis la "Deklaracion de 
            Homarano" kaj alskribiĝis al iu el la ekzistantaj homaranaj temploj aŭ 
            rondetoj. 
            
         </p>
      </div>
      <div class="@type">
         <p class="first_p">Rimarko: Ĉiu nova rondeto de homaranoj devas publikigi sian adreson en 
            iu el la gazetoj, kiuj estas eldonata en la lingvo internacia
         </p>
      </div>
      <hr>
      <div class="footer"><a href="homaranismo_2.html">&nbsp;&gt;&gt;</a></div>
   </body>
</html>