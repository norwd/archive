<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title></title>
</head>
<body background="../bld/papero.jpg">
<div class="header">
<span class="header_left"><a href="guildhall.html">&lt;&lt; Antaŭa Parolado</a></span><span class="header_center"> <a href="index.html">L. L. Zamenhof:
      Paroladoj</a></span>
</div>
<hr>
        
          <h3>
          Parolado
          antaŭ la Kvara Kongreso Esperantista en Dresden
          en la 17a de aŭgusto 1908
          </h3>
        
        <p align="right"><cite>
          registrita de HIROTAKA Masaaki
          je 1992-08-12
        </cite></p>
      <hr>
<p class="first_p">Sinjorinoj kaj sinjoroj! ― Aperante antaŭ vi kiel tradicia 
malfermanto de la esperantistaj kongresoj, mi permesas al mi antaŭ ĉio 
esprimi la plej respektan dankon de nia kongreso al Lia Regnestra Moŝto la 
Reĝo Frederiko Aŭgusto de Saksujo por la granda honoro, kiun li faris al 
ni, prenante sur sin la altan protektadon de nia kvara kongreso.   Mi 
esprimas ankaŭ profundan dankon de nia kongreso al sinjoroj la Ministroj kaj 
aliaj eminentaj personoj, kiuj bonvolis eniri en la honoran prezidantaron kaj 
honoran komitaton de nia kongreso.   Mi esprimas ankaŭ nian dankon al tiuj 
landoj, kiuj sendis al nia kongreso oficialajn delegitojn, kaj al la 
alilandaj konsuloj, kiuj honoris nin per la reprezentado de iliaj landoj ĉe 
nia malferma kunveno.   Nun la unuan fojon nia kongreso aperas sub la 
oficiala sankcio de regnestro kaj registaro; mi estas certa, ke la 
esperantistoj alte taksos la gravecon de tiu ĉi fakto; mi esperas, ke ĝi 
estos komenco de tiu nova tempo, kiam nia ideo ĉesos esti penado de nur 
privataj personoj, sed ĝi fariĝos grava tasko por la registaroj de la 
mondo.</p>
 
<p class="p">En la nomo de la kvara tutmonda esperantista kongreso mi salutas la 
landon germanan, kies gastoj ni ĉiuj estas en la nuna momento; precipe mi 
salutas la saksan reĝlandon, kiu al ni, filoj de la plej diversaj landoj kaj 
gentoj, aranĝis belan akcepton en sia centro mem, en sia fama kultura 
ĉefurbo.   Mi esprimas nian koran dankon al la saksa registaro kaj precipe 
al la Dresdena urbestraro por la tuta helpo, kiun ili donis al nia kongreso, 
kaj por la saluto, kiun ili aŭdigis al ni per siaj estimataj reprezentantoj.</p>

<p class="p">Fine mi esprimas, certe en la nomo de ĉiuj esperantistoj, nian koran 
kamaradan dankon al niaj germanaj samideanoj kaj antaŭ ĉio al nia Kvaro por 
la Kvara, kiu prenis sur sin la malfacilan taskon, aranĝi nian kongreson 
ĝuste en ĉi tiu jaro, kiam ekzistis tiom da malhelpoj, kaj kiu, dank' al 
sia granda sindoneco, aranĝis ĉion en la plej bona maniero kaj enskribis 
per tio tre gravan paĝon en la historion de nia afero.</p>
 
<p class="p">Germanujo, la lando de la filozofoj kaj poetoj, kiu estis iam la centro 
de la humanistoj, havas por nia ideo specialan signifon per tio, ke en ĉi 
tiu lando, dank' al la neforgesebla granda merito de la pastro Johann Martin 
Schleyer, nia ideo ricevis sian unuan disvolviĝon kaj la unuan potencan 
puŝon antaŭen.   Germanujo sekvei estas la lulilo de la ideo de lingvo 
internacia.   Ni, speciale esperantistoj, havis ankaŭ en Germanujo niajn 
unuajn plej gravajn batalantojn, Einstein kaj Trompeter.   Estas vero, ke 
poste en la daŭro de tre longa tempo nia ideo en ĉi tiu lando ŝajnis tute 
mortinta; sed en la lastaj jaroj ĝi tie ĉi denove vigle reviviĝis, kaj ni 
havas plenan esperon, ke post nia nuna kongreso, kiam la germanoj ekkonos nin 
pli proksime kaj konvinkiĝos per siaj propraj okuloj kaj oreloj, ke ni ne 
estas iaj teoriaj fantaziuloj, nia afero ĉi tie ekfloros ne malpli potence, 
ol en la aliaj grandaj landoj, kaj en la komuna ĉiuhoma afero Germanujo 
baldaŭ okupos unu el la plej honoraj lokoj.</p>

<p class="p">Karaj samideanoj! ― En la daŭro de la lasta jaro en nia afero okazis 
faktoj, kiuj maltrankviligis por iom da tempo la mondon esperantistan.   Nun 
ĉio jam denove trankviliĝis.   Nia arbo, pri kiu mi parolis en Kembriĝo, 
en la pasinta jaro plej konvinke montris sian tutan fortecon kaj sanecon, 
ĉar malgraŭ la tute ne atenditaj atakoj, kiuj en la daŭro de kelka tempo 
kaŭzis grandan krakadon, la arbo konservis sian tutan potencon kaj perdis 
nur tre malmultajn fdliojn.   Malgraŭ la kaŝite preparitaj kaj rapide 
plenumitaj atakoj, kiuj ne donis al niaj soldatoj la povon dece orientiĝi 
kaj interkomunikiĝi, ĉiu el ili sur sia aparta loko staris forte kontraŭ 
ĉiuj forlogoj, kaj nur tre malmultaj lasis sin kapti per lertaj vortoj. 
Super la okazintaj faktoj ni povus sekve silente transiri al la tagordo. 
Tamen, por gardi niajn venontajn batalontojn kontraŭ similaj surprizoj, mi 
permesos al mi diri kelke da vortoj pri tiu temo.   El la tempo pasinta ni 
ĉerpu instruon por la tempo venonta.</p>
 
<p class="p">Pasis jam ĝuste tridek jaroj de la momento, kiam Esperanto unue aperis 
antaŭ malgranda rondo da amikoj; pasis jam dudek unu jaroj de la momento, 
kiam Esperanto unue aperis publike antaŭ la mondo.   Tre malforta ĝi estis 
en la unua tempo; ĉiu plej malgranda bloveto povis ĝin renversi kaj 
mortigi.   Ĉiu bona vorto de la plej sensignifa homo aŭ de la plej 
senvalora gazeto donis al niaj pioniroj esperon kaj kuraĝon; ĉiu atakanta 
vorto kaŭzis al ili doloron.   Kiam antaŭ dudek jaroj la Amerika Filozofia 
Societo volis preni la aferon de lingvo internacia en siajn manojn, tio estis 
por la aŭtoro de Esperanto tiel altega kaj neatingebla aŭtoritato, ke li, 
kiu tiam havis ankoraŭ la rajton disponi pri Esperanto, tuj decidis fordoni 
ĉion al la manoj de tiu societo, ĉar, estante tute sensperta, li tiam 
ankoraŭ ne sciis, kia grandega diferenco estas inter teorio kaj praktiko.</p>
 
<p class="p">Feliĉe la entrepreno de la Amerika Societo ne sukcesis.   Mi uzas la 
vorton &quot;feliĉe&quot;, ĉar efektive nun, kiam mi estas pli sperta, por mi estas 
afero tute senduba, ke, se la entrepreno de tiuj teoriistoj daŭrus iom pli 
longe, la tuta ideo de lingvo internacia jam delonge estus tute 
senkreditigita kaj enterigita por ĉiam, aŭ almenaŭ por tre longa, longa 
tempo.</p>
 
<p class="p">Niaj pioniroj laboris, kaj la afero kreskis.   Baldaŭ ni ĉiam pli kaj 
pli akiradis la konvinkon, ke de teoriistoj ni devas atendi tre malmulte da 
bono por nia afero; ke ĉiuj laŭdoj kaj mallaŭdoj de flankaj personoj havas 
por ni nur tre malgrandan signifon; ke ni devas fidi nur niajn proprajn 
fortojn, nian propran paciencon kaj konstantecon; ke la mondo venos al ni nur 
tiam, kiam ĝi vidos en ni potencon, kiam ĝi vidos, ke ni ne palpas en 
mallumo, ke ni ne perdas hodiaŭ, kion ni akiris hieraŭ, ke nia vojo estas 
klara kaj rekta kaj ni de ĝi neniam deflankiĝas.</p>
 
<p class="p">Sed ne per unu fojo ni venis al tiu fortika konvinko.   En la unua 
tempo, vidante, ke nia afero progresas tre malrapide kaj malfacile, multaj 
esperantistoj pensis, ke la kaŭzo de tio kuŝas en nia lingvo mem, ke, se ni 
nur sanĝos tiun aŭ alian detalon, la mondo tuj venos al ni en granda amaso. 
Tiam venis la periodo de la granda postulado de reformoj.   Feliĉe tiu 
periodo daŭris ne longe.   La esperantistoj baldaŭ konvinkiĝis, ke veni al 
ia komuna, ĉiujn kontentiganta kaj silentiganta interkonsento pri la esenco 
de la reformoj estas tute ne eble, kaj la ekstera mondo, kiun la reformemuloj 
celis, restis absolute indiferenta koncerne tion, ĉu tiu aŭ alia detalo 
havas en nia lingvo tian formon aŭ alian; oni baldaŭ konvinkiĝis, ke per 
reformado ni nur perdos ĉion ĝis nun akiritan kaj gajnos absolute nenion. 
Tiam la esperantistoj firme decidis ne paroli plu pri iaj reformoj.   Kelkaj 
tre malmultaj malkontentuloj forlasis Esperanton kaj kune kun kelkaj 
neesperantistoj, kiuj rigardis sin kiel plej kompetentajn en la afero de 
lingvo internacia, komencis inter si ĝis nun ankoraŭ ne finiĝintan kaj 
neniam finiĝontan diskutadon pri diversaj lingvaj detaloj, kaj ili staras 
nun sur tiu sama punkto, sur kiu ili staris antaŭ dekkvar jaroj.   La tuta 
cetera esperantistaro en plena harmonio forte grupiĝis ĉirkaŭ sia 
konstanta standardo kaj faris de tiu tempo grandan, grandegan marŝon 
antaŭen.</p>
 
<p class="p">De la tempo, kiam la esperantistoj ĉesis paroli pri reformoj, 
komenciĝis por Esperanto periodo ĉiam pli kaj pli brilanta.   En la 
komenco, sub la premo de tre grandaj malhelpoj eksteraj, ni progresadis tre 
malrapide kaj malfacile.   Sed sub la influo de nia plena interna harmonio 
kaj nia nedekliniĝa irado rekte antaŭen, niaj fortoj ĉiam pli kaj pli 
kreskis.   Nun ni atingis tian potencon, pri kiu multaj el ni antaŭ dek 
jaroj ne kuraĝis eĉ revi, kaj se ni marŝos en tia sama harmonio kiel ĝis 
nun, nenia forto en la mondo povos haltigi nian iradon, kaj ni plene atingos 
nian celon.   Ĉiuhore kreskas la nombro de niaj partianoj, ĉiutage 
pligrandiĝas la nombro de niaj grupoj.   Nia literaturo kreskas tiel 
senhalte kaj rapide, ke multaj malgrandai nacioj jam nun povas nin envii. 
La praktika uzado de nia lingvo fariĝas ĉiam pli kaj pli granda.   Dum 
ankoraŭ antaŭ ne longe oni tute silentis pri ni kaj poste oni nin mokis, 
nun oni jam ĉie nin respektas, kiel grandan potencon.   Eĉ tiuj niaj 
principaj kontraŭuloj, kiuj antaŭ ne longe malŝate rigardis nin de alte, 
nun jam krias alarmon.</p>
 
<p class="p">Nia lingvo mem konstante pli riĉiĝas kaj elastiĝas.   Iom post iom 
konstante aperas novaj vortoj kaj formoj, unuj fortikiĝas, aliaj ĉesas esti 
uzataj.   Ĉio fariĝas kviete, senskue kaj eĉ nerimarkeble.   Nenie 
montriĝas ia diferenciĝado de nia lingvo laŭ la diversaj landoj, kaj ju 
pli spertaj fariĝas la aŭtoroj, des pli similiĝas reciproke ilia uzado de 
nia lingvo, malgraŭ la granda malproksimeco de iliaj lokoj de loĝado. 
Nenie rompiĝas aŭ difektiĝas la kontinueco inter la lingvo malnova kaj 
nova, kaj malgraŭ la fakto, ke nia lingvo forte disvolviĝas, ĉiu nova 
esperantisto legas la verkojn de antaŭ dudek jaroj kun tia sama perfekta 
facileco, kiel esperantisto tiutempa, kaj li eĉ ne rimarkas, ke tiuj verkoj 
estas skribitaj ne nun, sed en la unua, suĉinfana periodo de nia lingvo.</p>
 
<p class="p">Nia afero regule kaj trankvile iras antaŭen.   La tempo de la teoriaj 
juĝoj kaj de kliniĝado antaŭ ŝajnaj aŭtoritatoj jam de longe pasis.   Se 
iu nun esprimas sian opinion aŭ konsilon pri Esperanto, oni jam ne demandas, 
ĉu li estas homo grandfama aŭ ne, ― oni nur demandas, ĉu liaj konsiloj 
estas konformaj al la naturaj bezonoj kaj la natura irado de nia lingvo aŭ 
ne.   Se iu glornoma persono en plena nesciado de nia afero esprimas iun el 
tiuj sensencaĵoj, kiujn ni jam tiel ofte aŭdis, ekzemple, ke arta lingvo 
estas utopio, ke la esperantistoj sin reciproke ne komprenas k.t.p., aŭ se 
li, forgesante la nunan staton de Esperanto kaj la teruran ekzemplon de la 
volapuka akademio, postulas, ke ni rebaku la tutan lingvon laŭ lia teoria 
recepto, ― tiam ni, esperantistoj, indiferente ĉion aŭskultas kaj 
trankvile iras nian vojon.</p>
 
<p class="p">Ne por fieri pri nia forteco mi diras ĉion ĉi tion: neniu el ni havas 
la rajton esti fiera, ĉar nia forteco ne estas la merito de iu el ni aparte, 
sed ĝi estas nur la rezultato de multejara pacienca laborado de multo da 
personoj.   Mi volis nur atentigi vin pri tio, ke en nia afero ĉio povas 
esti atingita nur per harmonio kaj konstanteco.   Se nin ne gvidus fera 
konstanteco, nia lingvo jam de longe ne ekzistus, kaj la vortoj &quot;lingvo 
internacia&quot; estus nun la plej granda mokataĵo por la mondo.</p>
 
<p class="p">La longa kaj malfacila batalado nin hardis, kaj ne sole la voĉoj de 
apartaj personoj, sed eĉ la premo de ia granda potenco nun jam ne povus 
deklini la esperantistaron de ĝia klara kaj rekta vojo.   Kia do estas la 
kaŭzo, ke en la pasinta jaro en nia tendaro subite naskiĝis tia granda 
vento, kiu en la daŭro de momento minacis alporti al ni tiom da malbono? 
Kiu estis tiu ŝajne grandega forto, kiu por momento enportis tian 
neatenditan konfuzon en nian mezon?   Nun, kiam ĉio jam klariĝis, ni povas 
konfesi, ke ĝi ne estis ia eksterordinare granda potenco, ĝi estis simple 
kelkaj malmultaj personoj; sed la danĝereco de ilia atako konsistis en tio, 
ke tiu atako ne venis malkaŝe el ekstere, sed ĝi estis kaŝite preparita 
kaj tute neatendite aranĝita interne de nia tendaro.</p>

<p class="p">Ĝi estas historio, pri kiu mi ne volas paroli.   Nun mi volas nur diri 
jenon: ni ĉiuj estas reprezentantoj de la ideo de lingvo internacia, ni faru 
kun ĝi, kion ni volas, sed ni agu honeste kaj ni memoru, ke pri niaj agoj la 
estonteco severe nin juĝos.   Memoru, ke Esperanto estas nenies propraĵo, 
ke la esperantistoj havas plenan rajton fari kun ĝi ĉion, kion ili volas, 
se ili nur faros ĝin singarde, lojale kaj interkonsente.   Nur por gardi 
nian lingvon kontraŭ anarĥio de la flanko de apartaj personoj, nia lingvo 
havas sian plej senpartie elektitan kaj el plej kompetentaj personoj 
konsistantan kaj konsistontan Lingvan Komitaton, kiu, dependante de neniu 
mastro, havas plenan rajton kaj plenan povon esplori kaj prezenti al la 
sankcio de la esperantistaro ĉion, kion ĝi volos.   La Bulonja Deklaracio 
malpermesas nur, ke apartaj personoj rompu la lingvon arbitre, ĝi estas 
kreita nur por gardi la ekstreme necesan kontinuecon en nia lingvo.   Se iu 
el vi trovas, ke ni devas fari tion aŭ alian, prezentu vian deziron al la 
Lingva Komitato.   Se tiu Komitato ŝajnos al vi tro konservativa, tiam 
memoru, ke ĝi ekzistas ne por la plenumado de diversaj personaj kapricoj, 
sed por la gardado de la interesoj de la tuta esperantistaro; ke pli bone 
estas, ke la Komitato faru tro malmulte, ol ke ĝi facilanime faru ian pason, 
kiu povus malutili al nia tuta afero.   Ĉar vi ĉiuj konfesas, ke la esenco 
de nia lingvo estas ĝusta kaj oni povas disputi nur pri detaloj, tial ĉio 
bona kaj ĉio efektive necesa povas facile esti farata en ĝi per vojo 
lojala, en harmonio kaj paco.</p>
 
<p class="p">La personoj, kiuj volas altrudi al la tuta esperantistaro siajn 
dezirojn, diras ordinare, ke ili havas la plej bonajn ideojn, kiujn la 
plimulto da esperantistoj certe aprobus, sed iaj ĉefoj ne volas ilin 
aŭskulti kaj ne permesas al ili prezenti siajn ideojn por esplorado.   Tio 
estas ne vera.   Vi scias, ke laŭ la nova ordo, kiun per komuna voĉdonado 
akceptis por si nia Lingva Komitato, ĉiu homo ne sole havas la rajton 
prezenti al la Komitato siajn proponojn, sed se la propono havas eĉ nur plej 
malgrandan ŝajnon de seriozeco, se inter la cent membroj de la Komitato la 
propono akiris por si eĉ nur la aprobon de kvin personoj, tio jam sufiĉas, 
ke la Lingva Komitato estu devigata esplori tiun proponon.   Vi vidas sekve, 
ke neniu povas plendi, ke oni lin ne aŭskultas aŭ ke iaj ĉefoj prezentas 
al voĉdonado nur tion, kion ili deziras.</p>
 
<p class="p">Se iu diras al vi, ke oni devas ĉion krude rompi, se oni per ĉiuj 
fortoj kaj per ĉiuj eblaj rimedoj penas malkontentigi vin; se de la vojo de 
severa unueco, de tiu sola vojo, kiu povas konduki nin al nia celo, oni penas 
forlogi vin, ― tiam gardu vin! tiam sciu, ke tio kondukas al malordigo de 
ĉio, kion multaj miloj da personoj atingis por la granda ĉiuhoma ideo per 
multejara pacienca laborado.</p>
 
<p class="p">Mi finis.   Pardonu al mi la malagrablan temon, kiun mi elektis.   Ĝi 
estas la unua kaj espereble ankaŭ la lasta fojo en la historio de niaj 
kongresoj.   Kaj nun ni ĉion forgesu; ni komencu la grandan feston, por kiu 
ni ĉiuj kunvenis el la diversaj landoj de la mondo; ni ĝoje pasigu nian 
grandan ĉiujaran semajnon de la pure homara festo.   Ni memoru pri tio, ke 
niaj kongresoj estas ekzercanta kaj edukanta antaŭparolo por la historio de 
la estonta interfratigita homaro.   Por ni estas gravaj ne iaj bagatelaj 
eksteraj detalajoj de nia lingvo, sed ĝia esenco, ĝia ideo kaj celo, tial 
ni antaŭ ĉio devas zorgi pri ĝia seninterrompa vivado, pri ĝia senhalta 
kreskado.   Granda estas la diferenco inter homo-infano kaj homo-viro; granda 
eble estos la diferenco inter la nuna Esperanto kaj la evoluciinta Esperanto 
de post multaj jarcentoj; sed dank' al nia diligenta gardado, la lingvo 
fortike vivos, malgraŭ ĉiuj atencoj, ĝia spirito fortiĝos, ĝia celo 
estos atingita, kaj niaj nepoj benos nian paciencon.</p> 
      <hr>
<div class="footer"><a href="kongr5a.html">Sekva Parolado &gt;&gt;</a></div>
</body>
</html>
