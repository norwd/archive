<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title></title>
</head>
<body background="../bld/papero.jpg">
<div class="header">
<span class="header_left"><a href="kongr7a.html">&lt;&lt; Antaŭa Parolado</a></span><span class="header_center"> <a href="index.html">L. L. Zamenhof:
      Paroladoj</a></span>
</div>
<hr>
        
          <h3>
          Parolado
          antaŭ la Oka Kongreso Esperantista en Krakow
          en la 11a de aŭgusto 1912
          </h3>
        
        <p align="right"><cite>
          registrita de HIROTAKA Masaaki
          je 1992-08-12
        </cite></p>
      <hr>
<p class="first_p">La unuaj vortoj, kiujn mi volas hodiaŭ eldiri al vi, karaj samideanoj, 
estas vortoj de kora gratulo, ĉar ni havas hodiaŭ grandan feston.   Ĵus 
finiĝis dudek kvin jaroj de la tempo, kiam ― post longa naska preparado 
― aperis publike la lingvo, kiu nin ĉiujn unuigas, por kiu ni ĉiuj 
laboras kaj kiu enkorpigas en si tiun homofratigan ideon, kiun la plimulto el 
ni havas en sia koro kaj kiu dum dudek kvin jaroj flame instigadis nin 
labori, malgraŭ ĉia malfacileco kaj ĉiuj malhelpoj.</p>
 
<p class="p">Dudek kvin jaroj da laborado por Esperanto kaj por ĝia ideo!   Tion 
povas plene kompreni nur tiuj personoj, kiuj partoprenis en tiu laborado de 
la komenco ĝis nun. Bedaŭrinde tre nemultaj estas tiuj personoj.   El la 
laborantoj de la unua tempo tre multaj jam delonge plu ne vivas, aliajn 
lacigis la malfacila, grandan paciencon kaj persistecon postulanta vojo, kaj 
ili malaperis el nia anaro.   El tiuj personoj, kiuj troviĝas nun en ĉi tiu 
ĉambrego, la grandega plimulto en la unuaj jaroj de Esperanto nenion sciis 
pri ĝi aŭ neklare aŭdis pri ĝi nur kiel pri ia freneza, mokinda 
kuriozaĵo; tre multaj el vi en la momento de la apero de Esperanto estis 
ankoraŭ infanoj; multaj, kaj certe ne la malplej fervoraj el vi, en tiu 
tempo eĉ tute ne ekzistis ankoraŭ en la mondo.   La grandega plimulto el vi 
aliĝis al nia afero nur tiam, kiam ĝi estis jam sufiĉe forta kaj 
elprovita.   Tre kaj tre malgranda, facile kalkulebla per la fingroj, estas 
la nombro de tiuj personoj, kiuj iris kun Esperanto de la momento de ĝia 
naskiĝo ĝis la nuna tempo.   Kortuŝite ili povas nun rememori, kiel terure 
malfacila estis ĉiu paŝo en la komenco, kiam ĉiu aludo pri Esperanto 
postulis specialan kuraĝon, kiam el ĉiu milo da semoj, kiujn ni en plej 
primitiva maniero, sen helpo kaj sen rimedoj, pacience ĵetadis en la teron, 
apenaŭ unu ricevis radikojn.</p>
 
<p class="p">Dudek kvin jaroj!   Grandegan gravecon havas tia peco da tempo en la 
historio de lingvo artefarita.   Lingvoj naturaj kreskas tute trankvile, ĉar 
kun tia lingvo neniu kuraĝas fari iajn eksperimentojn aŭ fleksi ĝin laŭ 
sia gusto; sed pri lingvo artefarita ĉiu opinias, ke li havas rajton de 
voĉo, ke li povas aŭ eĉ devas direkti la sorton de la lingvo laŭ sia 
kompreno.   En lingvo natura ĉiu eĉ plej granda efektiva malbonaĵo neniun 
incitas, eĉ neniun meditigas, kaj estas akceptata kun plena kontenteco aŭ 
rezignacio; en lingvo artefarita ĉio ŝajnas al ni kritikinda, ĉiu 
bagatelo, kiu ne estas konforma al nia gusto, pikas al ni la okulojn kaj 
vekas deziron de refarado.   Lingvo artefarita dum longa tempo estas elmetata 
al senĉesaj ventoj, al senĉesa tirado kaj puŝado.   Kiom da ventoj, kiom 
da senĉesa tirado nia lingvo devis suferi dum sia dudekkvinjara vivo!   Se 
ĝi tamen ĉion sane eltenis, se malgraŭ ĉiuj ventoj kaj puŝoj ĝi dum 
dudek kvin jaroj vivis kaj kreskis regule kaj rekte, ĉiam pli fortiĝante 
kaj riĉiĝante, neniam fleksiĝante aŭ kripliĝante, neniam minacante 
disfali en dialektojn, sed ĉiam pli kaj pli fortikigante sian tute 
difinitan, ĉie egalan spiriton, neniam perdante hodiaŭ, kion ĝi akiris 
hieraŭ, ― ni povas pri tio sincere nin gratuli.</p>
 
<p class="p">Antaŭ dudek kvin jaroj mi timeme demandis min, ĉu post dudek kvin 
jaroj iu en la mondo scios ankoraŭ, ke ekzistis iam Esperanto, kaj ― se 
Esperanto vivos ― ĉu oni tiam povos ankoraŭ kompreni ion, kio estis 
skribita en Esperanto en ĝia unua jaro, kaj ĉu angla esperantisto povos 
kompreni esperantiston hispanan.   Nun pri ĉi tio la historio donis jam 
plenan kaj perfekte trankviligan respondon.   Ĉiu el vi scias, ke verko, 
skribita en bona Esperanto antaŭ dudek kvin jaroj, en plena mezuro konservas 
sian bonecon ankaŭ nun, kaj la legantoj eĉ ne povas diri, ke ĝi estas 
skribita en la unua jaro de ekzistado de nia lingvo; ĉiu el vi scias, ke 
inter la stilo de bona angla esperantisto kaj la stilo de bona hispana 
esperantisto en la nuna tempo ekzistas absolute nenia diferenco.   Nia lingvo 
konstante progresas kaj riĉiĝas, kaj tamen, dank' al la reguleco de sia 
progresado, ĝi neniam ŝanĝiĝas, neniam perdas la kontinuecon kun la 
lingvo de tempo pli frua.   Kiel la lingvo de homo matura estas multe pli 
riĉa kaj pli elasta, ol la lingvo de infano, kaj tamen la lingvo de ĝuste 
parolanta infano neniom diferencas de la lingvo de homo matura, tiel verko, 
skribita en Esperanto antaŭ dudek kvin jaroj ne estas tiel vortoriĉa, kiel 
verko skribita en la nuna tempo, kaj tamen la lingvo de tiu tempo perdis 
absolute nenion el sia valoro ankaŭ en la nuna tempo.</p>
 
<p class="p">Lingvo, kiu eltenis la provon dum dudek kvin jaroj, kiu en plej bona kaj 
ĉiam pli floranta stato travivis jam tutan homan generacion kaj estas jam 
pli maljuna, ol multaj el ĝiaj uzantoj, kiu kreis jam grandan, potence 
kreskantan literaturon, kiu havas sian historion kaj siajn tradiciojn, sian 
tute precizan spiriton kaj siajn tute klarajn idealojn, ― tia lingvo ne 
bezonas jam timi, ke io pereige depuŝos ĝin de tiu natura kaj rekta vojo, 
laŭ kiu ĝi evoluas.   La vivo kaj la tempo garantiis al nia lingvo naturan 
forton, kiun neniu el ni povas senpune malrespekti.   La hodiaŭa jubileo 
estas festo de tiu vivo kaj tempo.</p> 

<p class="p">Por ke ni, vivantoj, povu festi la hodiaŭan jubileon, fervore kaj 
sindone laboris multaj personoj, kiuj nun jam ne vivas.   Nia morala devo 
estus rememori ilin en la nuna solena momento.   Sed ho ve! ilia nombro estas 
tro granda, por ke ni povu ilin ĉiujn citi, kaj krom tio la pli granda parto 
el ili laboris tiel modeste, ke ni eĉ ne scias iliajn nomojn.   Tial, por ne 
fari maljustan apartigon inter eminentuloj kaj ne-eminentuloj, mi citos 
neniun apartan nomon.   Mi devas fari escepton nur por nia kamarado Van der 
Biest, kies nomo estas ankoraŭ tro freŝa en la memoro de ni ĉiuj, kiu en 
la pasinta jaro aranĝis kaj prezidis nian grandan ĉiujaran feston, kaj kies 
morto estas sendube ligita kun tiuj grandaj laboroj kaj malagrablaĵoj, kiujn 
li prenis sur sin por ni ĉiuj.   En via nomo mi esprimas funebran saluton al 
la ombroj de ĉiuj niaj karaj kamaradoj, kiujn dum la pasintaj dudek kvin 
jaroj forŝiris de ni la morto.   Iliaj ombroj staru nun antaŭ niaj okuloj, 
kvazaŭ partoprenante en tiu granda festo, kiun ili preparis, sed ne 
ĝisvivis.   Mi proponas al vi, ke ni honoru ilian memoron per leviĝo de 
niaj seĝoj.</p>
 
<p class="p">Nun, kiam la matureco de nia afero estas jam tute eksterduba, mi turnas 
min al vi, karaj samideanoj, kun peto, kiun mi jam antaŭ longe volis direkti 
al vi, sed kiun mi ĝis nun prokrastis, ĉar mi timis fari ĝin tro frue. 
Mi petas, ke vi liberigu min de tiu rolo, kiun mi, pro kaŭzoj naturaj, 
okupis en nia afero dum dudek kvin jaroj.   Mi petas vin, ke de la nuna 
momento vi ĉesu vidi en mi &quot;majstron&quot;, ke vi ĉesu honori min per tiu 
titolo.</p>
 
<p class="p">Vi scias, ke tuj en la komenco de nia movado mi deklaris, ke mi ne volas 
esti mastro de Esperanto, sed ke la tutan mastrecon pri Esperanto mi en tuta 
pleneco transdonis al la esperantistoj mem.   Vi scias ankaŭ, ke de tiu 
tempo mi ĉiam lojale agadis aŭ almenaŭ penis agadi konforme al tiu 
deklaro.   Mi donadis al vi konsilojn, kiel mi povis, sed neniam vi aŭdis de 
mi la vortojn &quot;tion mi postulas&quot; aŭ &quot;tion mi deziras&quot;.   Neniam mi provis 
altrudi al vi mian volon.   Tamen, konsciante, ke ĝis sia plena fortikiĝo 
nia afero bezonas ian enkorpigitan standardon, mi ― lau via deziro ― dum 
dudek kvin jaroj plenumadis tiun rolon, kiel mi povis, kaj mi permesadis, 
kvankam tre nevolonte, ke vi vidu en mi ĉefon kaj majstron.   Kun ĝojo kaj 
fiereco mi konstatas, ke vi ĉiam montris al mi sinceran konfidon kaj amon, 
kaj pro tio mi eldiras al vi mian plej koran dankon.</p>
 
<p class="p">Sed nun permesu al mi, ke mi fine formetu de mi mian rolon.   La nuna 
kongreso estas la lasta, en kiu vi vidas min antaŭ vi; poste, se mi povos 
veni al vi, vi ĉiam vidos min nur inter vi.</p>
 
<p class="p">Jen estas la kaŭzo, kiu devigis min fari la nunan decidon:</p> 

<p class="p">La ekzistado de ia natura konstanta ĉefo, eĉ se tiu ĉefo havas nur la 
karakteron de unuiganta standardo, prezentas gravan maloportunaĵon por nia 
afero, ĉar ĝi donas al la afero kvazaŭ personan karakteron.   Se al iu ne 
plaĉas mia persono aŭ miaj politike-religiaj principoj, li fariĝas 
malamiko de Esperanto.   Ĉion, kion mi persone diras aŭ faras, oni ligas 
kun Esperanto.   La tro honora titolo de majstro, kiun vi donas al mi, 
kvankam ĝi en efektiveco koncernas nur la aferon de la lingvo, fortenas de 
Esperanto multajn personojn, al kiuj mi pro ia kaŭzo ne estas simpatia kaj 
kiuj timas, ke, fariĝante esperantistoj, ili devus rigardi min kiel sian 
moralan ĉefon.   Ĉiu, kies opinio pri aferoj esperantistaj estas alia ol 
mia, ofte sin ĝenas eldiri libere sian opinion, por ne kontraŭbatali 
publike tiun, kiun la esperantistoj nomas sia majstro.   Se ies opinion la 
esperantistoj ne volas akcepti, li vidas en tio nur la ĉiopovan influon de 
la majstro.   Nun, kiam nia afero estas jam sufiĉe forta, estas necese, ke 
ĝi fine fariĝu absolute libera, ne sole libera de ĉiuj personaj dekretoj, 
kia ĝi fariĝis jam antaŭ dudek kvin jaroj, sed ankaŭ de ĉia efektiva aŭ 
ŝajna persona influo.   Estas necese, ke la mondo sciiĝu tute klare, ke 
Esperanto povas havi aŭ ne havi siajn libere elektitajn gvidantojn, sed ke 
ĝi posedas nenian konstantan majstron.   Nomu min per mia nomo, nomu min 
fondinto de la lingvo, aŭ kiel vi volas, sed mi petas vin, ne nomu min plu 
&quot;majstro&quot;, ĉar per tiu morale tro liganta nomo vi malliberigas nian aferon.</p>
 
<p class="p">Multaj el vi portas en sia koro la samajn idealojn, kiel mi, kvankam ne 
ĉiuj en tute egala formo; sed la mondo devas scii, ke tiu spirita parenceco 
inter mi kaj vi estas laŭvola, ke la esperantismo kaj la esperantistoj ne 
povas esti respondaj pri miaj personaj ideoj kaj aspiroj, kiuj por neniu el 
vi estas devigaj.   Se mi ion diras aŭ faras, kio ne estas konforma al la 
gusto aŭ konvinkoj de tiu aŭ alia el vi, mi deziras, ke tio neniun el vi 
ĝenu kaj ĉiu el vi havu la rajton diri: tio estas tute privata ideo aŭ 
frenezaĵo de Zamenhof, kaj ĝi havas nenion komunan kun la esperanta movado, 
en kiu li estas nun persono tute privata.   La interna ideo de Esperanto, kiu 
havas absolute nenian devigon por ĉiu esperantisto aparta, sed kiu, kiel vi 
scias, plene regas kaj ĉiam devas regi en la esperantaj kongresoj, estas: 
sur neŭtrala lingva fundamento forigi la murojn inter la gentoj kaj 
alkutimigadi la homojn, ke ĉiu el ili vidu en sia proksimulo nur homon kaj 
fraton.   Ĉio, kio estas super tiu interna ideo de Esperanto, estas nur 
privataĵo, kiu povas eble esti bazita sur tiu ideo, sed neniam devas esti 
rigardata kiel identa kun ĝi.</p> 

<p class="p">Antaŭ ol mi formetas de mi ĉian oficialan rolon en nia afero, mi 
ankoraŭ la lastan fojon admonas vin: laboru ĉiam en plena unueco, en ordo 
kaj konkordo.   Ĉiujn dubajn demandojn, kiuj koncernas la tutan esperantan 
aferon, kaj kiuj ne tuŝas la personan liberecon de ĉiu aparta esperantisto, 
solvu ĉiam pace, per regula interkonsiliĝo de viaj egalrajte elektitaj 
delegitoj kaj per disciplina cedo de la malplimulto al la plimulto.   Neniam 
permesu, ke en nia afero regu la principo: &quot;kiu pli laŭte krias, tiu estas 
prava&quot;.   Per unueco ni pli aŭ malpli frue certe venkos, eĉ se la tuta 
mondo batalus kontraŭ ni; per interna malpaco ni ruinigus nian aferon pli 
rapide, ol tion povus fari ĉiuj niaj malamikoj kune.   Ne forgesu, ke 
Esperanto estas ne sole simpla lingvo, kiun ĉiu el ni uzas nur por siaj 
propraj bezonoj, sed ke ĝi estas grava socia problemo, ke, por atingi nian 
celon, ni devas konstante propagandi nian aferon kaj zorgi pri tio, ke la 
mondo havu estimon kaj konfidon por ĝi.   Se en nia afero aperas io, kio 
ŝajnas al ni malbona, ni povas trankvile ĝin forigi per komune 
interkonsentita decido; sed ni neniam semu en nia tendaro reciprokan malamon 
kaj malpacon, kiu nur ĝojigas kaj triumfigas niajn malamikojn.   En la unuaj 
jaroj de nia laborado sur nia standardo estis skribitaj la vortoj &quot;espero, 
obstino kaj pacienco&quot;; tio tute sufiĉis, ĉar ke ni, samideanoj, devas 
reciproke nin estimi kaj helpi, tio por ĉiu estis komprenebla per si mem. 
En la lastaj jaroj ni bedaŭrinde ofte forgesis tiun devon; tial nun, 
transirante en la duan gravan periodon de nia historio, en la duan 
kvaronjarcenton, ni skribu sur nia standardo novan vorton, kaj ĉi tiun 
vorton ni ĉiam respektu kiel sanktan ordonon; tiu vorto estas: 
&quot;konkordo&quot;.</p> 

<p class="p">Mi finis tion, kion mi intencis diri al vi, karaj amikoj.   Mi scias tre 
bone, ke multajn el vi mia nuna parolo malagrable seniluziigos.   Kun 
maldolĉa sento de neplenumita espero vi eble demandos: ĉu en sia lasta 
kongresa parolo, en sia &quot;kanto de cigno&quot;, li nenion pli havis por diri al ni? 
ĉu en la grava tago de la jubileo de la esperantismo, de tiu jubileo, kiun 
ni atingis post tiom multe da laboroj kaj suferoi, li nenion pli havis por 
diri al ni? ĉu en la unua kaj eble ankaŭ la lasta fojo, en kiu ni el ĉiuj 
partoj de la mondo alproksimiĝis, kiom ni povis, al tiu loko, kie Esperanto 
naskiĝis kaj kie la atmosfero, saturita de intergenta malpaco, per 
neevitebla natura reago naskis la esperantisman movadon, ― ĉu en ĉi tiu 
grava kaj solena momento li nenion pli havis por diri al ni?   Ho ne, miaj 
karaj amikoj, miaj karaj samideanoj kaj kunlaborantoj!   Multe, multe, tre 
multe mi volus hodiaŭ diri al vi, ĉar mia koro estas plena; en la jubilea 
momento de la esperantismo mi volus paroli al vi pri tio, kio naskis la 
esperantismon, pri ĝia esenco kaj espereblaj sekvoj; sed hodiaŭ mi staras 
antaŭ vi ankoraŭ en rolo oficiala, kaj mi ne deziras, ke mia privata kredo 
estu rigardata kiel deviga kredo de ĉiuj esperantistoj.   Tial pardonu min, 
ke mi pli ne parolas.</p> 

<p class="p">Kio estas la esenco de la esperantisma ideo kaj al kia estonteco 
alkondukos iam la homaron la interkompreniĝado sur neŭtrale-homa, sengenta 
lingva fundamento, ― tion ni ĉiuj sentas tre bone, kvankam ne ĉiuj en 
tute egala formo kaj grado.   Ni donu do hodiaŭ plenan regadon al tiu 
silenta, sed solena kaj profunda sento kaj ni ne profanu ĝin per teoriaj 
klarigoj.</p> 

<p class="p">Samideanoj!   La antikva pola ĉefurbo, en kiu ni kunvenis, pretigis por 
ni gastaman akcepton, faris multe, por honori nian aferon kaj por agrabligi 
al ni nian restadon dum la kongreso.   Mi esperas, ke, revenante en sian 
hejmon, ĉiu el vi kunportos kun si plej bonan rememoron pri tiu lando kaj 
urbo, kiujn la plimulto el vi ĝis nun verŝajne tre malmulte konis.   Al la 
regno kaj lando, kiuj montris al ni sian amikecon, sed precipe al la estraro 
de la gastama Krakovo kaj al ĉiuj institucioj kaj personoj, kiuj donis al 
nia kongreso sian moralan kaj materialan subtenon, mi esprimas en via nomo 
plej koran dankon.   Plej koran kamaradan dankon mi esprimas kompreneble 
antaŭ ĉio al la senlaca loka organiza komitato, kiu ne ŝparis laboron por 
la plej bona aranĝo de nia kongreso.   Kaj nun mi deziras al vi ĉiuj gajan 
feston kaj sukcesan laboron.</p> 
      <hr>
<div class="footer"></div>
</body>
</html>
