<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title></title>
</head>
<body background="../bld/papero.jpg">
<div class="header"><span class="header_center"> <a href="index.html">L. L. Zamenhof:
      Paroladoj</a></span></div>
<hr>
        
          <h3>
          Parolado 
          antaŭ la Unua Kongreso Esperantista en Boulogne sur Mer
          en la 5a de aŭgusto 1905
          </h3>
        
        <p align="right"><cite>
          registrita de HIROTAKA Masaaki
          je 1991-07-05
        </cite></p>
      <hr>
<p class="first_p">Estimataj sinjorinoj kaj sinjoroj!   Mi salutas vin, karaj samideanoj, 
fratoj kaj fratinoj el la granda tutmonda homa familio, kiuj kunvenis el 
landoj proksimaj kaj malproksimaj, el la plej diversaj regnoj de la mondo, 
por frate premi al si reciproke la manojn pro la nomo de granda ideo, kiu 
ĉiujn nin ligas.   Mi salutas vin ankaŭ, glora lando Francujo kaj bela urbo 
&quot;Bulonjo-sur-Maro&quot;, kiuj bonvole oferis gastamon al nia kongreso.   Mi 
esprimas ankaŭ koran dankon al tiuj personoj kaj institucioj en Parizo, kiuj 
ĉe mia trapaso tra tiu ĉi glora urbo esprimis sub mia adreso sian favoron 
por la afero Esperanto, nome al s-ro la ministro de la Publika Instruado, al 
la Urbestraro de Parizo, al la Franca Ligo de Instruado kaj al multaj 
diversaj sciencaj eminentuloj.</p>

<p class="p">Sankta estas por ni la hodiaŭa tago.   Modesta estas nia kunveno; la 
mondo ekstera ne multe scias pri ĝi, kaj la vortoj, kiuj estas parolataj en 
nia kunveno, ne flugos telegrafe al ĉiuj urboj kaj urbetoj de la mondo; ne 
kunvenis regnestroj, nek ministroj, por ŝanĝi la politikan karton de la 
mondo, ne brilas luksaj vestoj kaj multego da imponantaj ordenoj en nia 
salono, ne bruas pafilegoj ĉirkaŭ la modesta domo, en kiu ni troviĝas; sed 
tra la aero de nia salono flugas misteraj sonoj, sonoj tre mallaŭtaj, ne 
aŭdeblaj por la orelo, sed senteblaj por ĉiu animo sentema: ĝi estas la 
sono de io granda, kio nun naskiĝas.   Tra la aero flugas misteraj fantomoj; 
la okuloj ilin ne vidas, sed la animo ilin sentas; ili estas imagoj de tempo 
estonta, de tempo tute nova.   La fantomoj flugos en la mondon, korpiĝos kaj 
potenciĝos, kaj niaj filoj kaj nepoj ilin vidos, ilin sentos kaj ĝuos.</p>

<p class="p">En la plej malproksima antikveco, kiu jam de longe elviŝiĝis el la 
memoro de la homaro, kaj pri kiu nenia historio konservis al ni eĉ la plej 
malgrandan dokumenton, la homa familio disiĝis kaj ĝiaj membroj ĉesis 
kompreni unu la alian.   Fratoj kreitaj ĉiuj laŭ unu modelo, fratoj, kiuj 
havis ĉiuj egalan korpon, egalan spiriton, egalajn kapablojn, egalajn 
idealojn, egalan Dion en siaj koroj, fratoj, kiuj devis helpi unu la alian 
kaj labori kune por la feliĉo kaj la gloro de sia familio, ― tiuj fratoj 
fariĝis tute fremdaj unuj al aliaj, disiĝis ŝajne por ĉiam en malamikajn 
grupetojn, kaj inter ili komenciĝis eterna milito.   En la daŭro de multaj 
miljaroj, en la daŭro de la tuta tempo, kiun la homa historio memoras, tiuj 
fratoj nur eterne bataladis inter si, kaj ĉia interkompreniĝado inter ili 
estis absolute ne ebla.   Profetoj kaj poetoj revadis pri ia tre malproksima 
nebula tempo, en kiu la homoj denove komencos komprenadi unu la alian kaj 
denove kuniĝos en unu familion: sed tio ĉi estis nur revo.   Oni parolis 
pri tio, kiel pri ia dolĉa fantazio, sed neniu penis ĝin serioze, neniu 
kredis pri ĝi.</p>

<p class="p">Kaj nun la unuan fojon la revo de miljaroj komencas realiĝi.   En la 
malgrandan urbon de la franca marbordo kunvenis homoj el la plej diversaj 
landoj kaj nacioj, kaj ili renkontas sin reciproke ne mute kaj surde, sed ili 
komprenas unu la alian, ili parolas unu kun la alia kiel fratoj, kiel membroj 
de unu nacio.   Ofte kunvenas personoj de malsamaj nacioj kaj komprenas unu 
la alian; sed kia grandega diferenco estas inter ilia reciproka kompreniĝado 
kaj la nia!   Tie komprenas sin reciproke nur tre malgranda parto da 
kunvenintoj, kiuj havis la eblon dediĉi multegon da tempo kaj multegon da 
mono, por lerni fremdajn lingvojn ―, ĉiuj aliaj partoprenas en la kunveno 
nur per sia korpo, ne per sia kapo; sed en nia kunveno reciproke sin 
komprenas ĉiu, kiu nur deziras nin kompreni, kaj nek malriĉeco, nek 
nehavado de tempo fermas al iu la orelojn por niaj paroloj.   Tie la 
reciproka kompreniĝado estas atingebla per vojo nenatura, ofenda kaj 
maljusta, ĉar tie la membro de unu nacio humiliĝas antaŭ membro de alia 
nacio, parolas lian lingvon, hontigante la sian, balbutas kaj ruĝiĝas kaj 
sentas sin ĝenata antaŭ sia kunparolanto, dum tiu ĉi lasta sentas sin 
forta kaj fiera; en nia kunveno ne ekzistas nacioj fortaj kaj malfortaj, 
privilegiitaj kaj senprivilegiitaj, neniu humiliĝas, neniu sin ĝenas; ni 
ĉiuj sentas nin kiel membroj de unu nacio, kiel membroj de unu familio, kaj 
la unuan fojon en la homa historio ni, membroj de la plej malsamaj popoloj 
staras unu apud alia ne kiel fremduloj, ne kiel konkurantoj, sed kiel fratoj, 
kiuj ne altrudante unu la alia sian lingvon, komprenas sin reciproke, ne 
suspektas unu la alian pro mallumo ilin dividanta, amas sin reciproke kaj 
premas al si reciproke la manojn ne hipokrite, kiel alinaciano al alinaciano, 
sed sincere, kiel homo al homo.   Ni konsciu bone la tutan gravecon de la 
hodiaŭa tago, ĉar hodiaŭ inter la gastamaj muroj de Bulonjo-sur-Maro 
kunvenis ne Francoj kun Angloj, ne Rusoj kun Poloj, sed homoj kun homoj. 
Benata estu la tago, kaj grandaj kaj gloraj estu ĝiaj sekvoj!</p>

<p class="p">Ni kunvenis hodiaŭ, por montri al la mondo, per faktoj nerefuteblaj, 
tion, kion la mondo ĝis nun ne volis kredi.   Ni montros al la mondo, ke 
reciproka kompreniĝado inter personoj de malsamaj nacioj estas tute bone 
atingebla, ke por ĉi tio tute ne estas necese, ke unu popolo humiligu aŭ 
englutu alian, ke la muroj inter la popoloj tute ne estas io necesega kaj 
eterna, ke reciproka kompreniĝado inter kreitaĵoj de tiu sama speco estas 
ne ia fantazia revo, sed apero tute natura, kiu pro tre bedaŭrindaj kaj 
hontindaj cirkonstancoj estis nur tre longe prokrastita, sed kiu pli aŭ 
malpli frue nepre devis veni kaj kiu fine nun venis, kiu nun elpaŝas 
ankoraŭ tre malkuraĝe, sed, unu fojon ekirinte, jam ne haltos kaj baldaŭ 
tiel potencege ekregos en la mondo, ke niaj nepoj eĉ ne volos kredi, ke 
estis iam alie, ke la homoj, la reĝoj de la mondo, longan tempon ne 
komprenis unu la alian!   Ĉiu, kiu diras, ke neŭtrala arta lingvo estas ne 
ebla, venu al ni, kaj li konvertiĝos.   Ĉiu, kiu diras, ke la parolaj 
organoj de ĉiuj popoloj estas malsamaj, ke ĉiu elparolas artan lingvon alie 
kaj la uzantoj de tia lingvo ne povas unu la alian, venu al ni, kaj, se li 
estas homo honesta kaj ne volas konscie mensogi, li konfesos, ke li eraris. 
Li promenadu en la venontaj tagoj en la stratoj de Bulonjo-sur-Maro, li 
observadu, kiel bonege sin komprenas reciproke la reprezentantoj de la plej 
diversaj nacioj, li demandu la renkontatajn Esperantistojn, kiom multe da 
tempo aŭ mono ĉiu el ili dediĉis por ellerni la artan lingvon, li komparu 
tion ĉi kun la grandegaj oferoj, kiujn postulas la lernado de ĉiu lingvo 
natura, ― kaj, se li estas homo honesta, li iru en la mondon kaj ripetadu 
laŭte: &quot;Jes, lingvo arta estas tute ebla, kaj la reciproka kompreniĝado de 
homoj per neŭtrala arta lingvo estas ne sole tute ebla, sed eĉ tre kaj tre 
facila.&quot;   Estas vero, ke multaj el ni posedas nian lingvon ankoraŭ tre 
malbone kaj malfacile balbutas, anstataŭ paroli frue; sed, komprenante ilian 
balbutadon kun la perfekte flua parolado de aliaj personoj, ĉiu konscienca 
observanto facile rimarkos, ke la kaŭzo de la balbutado kuŝas ne en la 
lingvo, sed nur en la nesufiĉa ekzerciteco de la diritaj personoj.</p>

<p class="p">Post multaj miljaroj da reciproka surda-muteco kaj batalado, nun en 
Bulonjo-sur-Maro fakte komenciĝas en pli granda mezuro la reciproka 
kompreniĝado kaj fratiĝado de la diverspopolaj membroj de la homaro; kaj 
unu fojon komenciĝinte, ĝi jam ne haltos, sed iradas antaŭen ĉiam pli kaj 
pli potence, ĝis la lastaj ombroj de la eterna mallumo malaperas por ĉiam. 
Gravegaj estas la nunaj tagoj en Bulonjo-sur-Maro, kaj ili estu benataj!</p>

<p class="p">En la unua kongreso de la Esperantistoj estas necese diri kelkajn 
vortojn pri la ĝisnunaj batalantoj de nia afero.   Sed antaŭ ol mi parolos 
pri la batalantoj speciale Esperantaj, mi sentas la devon diri ĉi tie 
kelkajn vortojn pri unu homo, kiu havas tre grandajn meritojn en nia afero 
kaj al kiu bedaŭrinde la Esperantistoj ofte rilatas maljuste nur tial, ĉar 
li, multe farinte por la ideo de lingvo internacia ĝenerale, ne apartenas 
tamen al la amikoj de tiu speciala lingva formo, por kiu ni batalas.   Mi 
parolas pri la tre estiminda sinjoro Johann Martin Schleyer, la aŭtoro de 
Volapuk.   La lingva formo, por kiu laboris tiu respektata maljunulo, 
montriĝis ne bona, kaj la afero, por kiu li batalis, baldaŭ falis, kaj per 
sia falo ĝi alportis grandan malutilon al nia ideo entute kaj precipe al tiu 
speciala formo de la ideo, por kiu ni batalas.   Sed ni devas esti justaj, ni 
devas taksi ĉiun homon ne laŭ lia venko aŭ malvenko, sed laŭ liaj 
laboroj.   Kaj la laboroj kaj meritoj de sinjoro Schleyer estis tre grandaj. 
Kun granda fervoro li laboris por la ideo de lingvo internacia en la daŭro 
de multaj jaroj; dum multaj personoj donadis nur nudajn projektojn, li estis 
unua, kiu havis sufiĉe da pacienco, por ellabori plenan lingvon de la 
komenco ĝis la fino (kvankam Esperanto tiam estis jam preta, ĝi ne estis 
ankoraŭ publikigita), kaj ne estas lia kulpo, se la lingvo montriĝis ne 
praktika.   Li estis la unua, kiu per senlaca laborado vekis la intereson de 
la mondo por la ideo de lingvo neŭtrala, kaj ne estas lia kulpo, se lia 
falinta afero por longa tempo malvarmigis la mondon por ĉia arta lingvo. 
Li volis fari grandan bonon, kaj por la atingo de tiu bono li laboris tre 
multe kaj fervore, kaj ni devas lin taksi ne laŭ lia sukceso, sed laŭ lia 
volo kaj laboro.   Se la ideo de lingvo internacia iam la venkos la mondon 
― tute egale, ĉu ĝi estos sub la formo de Esperanto aŭ de ia alia lingvo 
― la nomo de Schleyer okupos ĉiam la plej honoran lokon en la historio de 
nia ideo, kaj tiun ĉi nomon la mondo neniam forgesos.   Mi esperas, ke mi 
esprimos la opinion de ĉiuj partoprenantoj en nia kongreso, se mi diros: &quot;Ni 
esprimas nian koran dankon al sinjoro Schleyer, la unua kaj plej energia 
pioniro de la ideo de neŭtrala lingvo internacia!&quot;</p>

<p class="p">Nun mi transiros al la laborantoj speciale Esperantistaj.   Ne venis 
ankoraŭ la tempo skribi oficialan historion de nia afero, kaj mi timas, ke 
mi povus fari ian publikan maljustaĵon al tiu aŭ alia persono ĉe la 
kompara taksado de la meritoj de la diversaj batalantoj.   Tial mi ne nomos 
ĉiun el ili aparte, sed al ĉiuj kune mi esprimas koran dankon pri ilia 
laborado en la nomo de ĉiuj amikoj de Esperanto.   Dek ok jaroj pasis de la 
tago, kiam Esperanto aperis en la mondo.   Ne facilaj estis ĉi tiuj dek ok 
jaroj.   Nun mi vidas antaŭ mi grandegan nombron da varmegaj amikoj de 
Esperanto, kiuj reprezentas per si preskaŭ ĉiujn landojn de la tera globo, 
preskaŭ ĉiujn naciojn de la mondo, ĉiujn rangojn, statojn kaj klasojn de 
la homoj.   Tre granda kaj vasta estas jam nia literaturo, tre multaj estas 
niaj gazetoj, en la tuta mondo ni havas nun grupojn kaj klubojn 
Esperantistajn, kaj al neniu klera homo en la mondo la nomo de nia afero nun 
estas jam nekonata.   Kiam mi rigardas la nunan brilantan staton de nia 
afero, mi rememoras kortuŝite pri la unuaj pioniroj, kiuj laboris por nia 
afero en tiu malĝoja tempo, kiam ni ĉie renkontadis ankoraŭ nur mokon kaj 
persekuton.   Multaj el ili vivas ankoraŭ kaj ili rigardas nun kun ĝojo la 
fruktojn de sia laborado.   Sed ho ve, multaj el niaj pioniroj jam ne vivas. 
Dek ok jaroj estas granda peco da tempo.   En tiu ĉi granda spaco da tempo 
la morto rabis al ni tre multe el niaj fervoraj kunbatalantoj.   Citi ĉiujn 
nomojn estus nun afero ne ebla; mi nomos nur kelkajn el ili.   La plej frue 
forlasis nin Leopoldo Einstein, la unua energia propagandisto de nia afero; 
lia morto estis granda bato por nia afero entute, kaj speciale por ĝia 
disvastiĝado en Germanujo.   Poste la morto rabis al ni Jozefon Wasniewski, 
la simpatian kaj de ĉiuj amatan apostolon de nia afero en Polujo.   Kaj 
antaŭ kelke da jaroj mortis tiu persono, al kiu Esperanto ŝuldas multe, tre 
multe kaj sen kiu nia afero nun eble tute ne ekzistus: mi parolas pri la 
neforgesebla W.H.Trompeter.   Neniam parolante pri si, postulante por nenian 
dankon, li prenis sur siajn ŝultrojn nian tutan aferon, kiam ĝi troviĝis 
en la plej malfacilaj cirkonstancoj; li sola subtenadis ĝin tiel longe, ĝis 
la nombro de la Esperantistoj fariĝis sufiĉe granda, por subtenadi la 
aferon per fortoj komunaj.   Kiel li ĝojus nun, se li vidus la nunan staton 
de nia afero!</p>
 
<p class="p">Krom la nomitaj tri personoj estas ankoraŭ granda, ho ve, tre granda 
nombro da personoj, kiuj multe laboris por nia afero kaj ne povas vidi la 
fruktojn de siaj laboroj.   Ili mortis korpe, sed ili ne mortis en nia 
memoro.   Mi proponas, estimataj sinjorinoj kaj sinjoroj, ke ni honoru ilian 
memoron per leviĝo de niaj seĝoj.   Al la ombroj de ĉiuj mortintaj 
batalantoj Esperantistaj la unua kongreso Esperantista esprimas sian 
respekton kaj pian saluton.</p>

<p class="p">Baldaŭ komenciĝos la laboroj de nia kongreso, dediĉita al vera 
fratiĝo de la homaro.   En tiu ĉi solena momento mia koro estas plena de io 
nedifinebla kaj mistera, kaj mi sentas la deziron faciligi la koron per ia 
preĝo, turni min al iu plej alta forto kaj alvoki ĝian helpon kaj benon. 
Sed tiel same kiel mi en la nuna momento ne estas ia naciano, sed simpla 
homo, tiel same mi ankaŭ sentas, ke en tiu ĉi momento mi ne apartenas al ia 
nacia aŭ partia religio, sed mi estas nur homo.   Kaj en la nuna momento 
staras inter miaj animaj okuloj nur tiu alta morala Forto, kiun sentas en sia 
koro ĉiu homo, kaj al tiu ĉi nekonata Forto mi turnas min kun mia preĝo: 
</p>

<center class="lg">
        <span class="l">Al Vi, ho potenca senkorpa mistero,</span><br> 
        <span class="l">Fortego, la mondon reganta,</span><br>
        <span class="l">Al Vi, granda fonto de l' amo kaj vero</span><br> 
        <span class="l">Kaj fonto de vivo konstanta,</span><br> 
        <span class="l">Al Vi, kiun ĉiuj malsame prezentas,</span><br> 
        <span class="l">Sed ĉiuj egale en koro Vin sentas,</span><br> 
        <span class="l">Al Vi, kiu kreas, al Vi kiu reĝas,</span><br> 
        <span class="l">Hodiaŭ mi preĝas.</span><br>
        <span class="l">Al Vi ni ne venas kun kredo nacia,</span><br> 
        <span class="l">Kun dogmoj de blinda fervoro:</span><br> 
        <span class="l">Silentas nun ĉiu disput' religia</span><br> 
        <span class="l">Kaj regas nur kredo de koro.</span><br> 
        <span class="l">Kun ĝi, kiu estas ĉe ĉiuj egala,</span><br> 
        <span class="l">Kun ĝi, la plej vera, sen trudo batala,</span><br> 
        <span class="l">Ni staras nun, filoj de l' tuta homaro</span><br> 
        <span class="l">Ĉe via altaro.</span><br> 
        <span class="l">Homaron Vi kreis perfekte kaj bele,</span><br> 
        <span class="l">Sed ĝi sin dividis batale;</span><br> 
        <span class="l">Popolo popolon atakas kruele,</span><br> 
        <span class="l">Frat' fraton atakas ŝakale,</span><br> 
        <span class="l">Ho, kiu ajn estas Vi, forto mistera,</span><br> 
        <span class="l">Aŭskultu la voĉon de l' preĝo sincera,</span><br> 
        <span class="l">Redonu la pacon al la infanaro</span><br> 
        <span class="l">De l' granda homaro!</span><br> 
        <span class="l">Ni ĵuris labori, ni ĵuris batali,</span><br> 
        <span class="l">Por reunuigi l' homaron.</span><br> 
        <span class="l">Subtenu nin, Forto, ne lasu nin fali,</span><br> 
        <span class="l">Sed lasu nin venki la baron;</span><br> 
        <span class="l">Donacu Vi benon al nia laboro,</span><br> 
        <span class="l">Donacu Vi forton al nia fervoro,</span><br> 
        <span class="l">Ke ĉiam ni kontraŭ atakoj sovaĝaj</span><br> 
        <span class="l">Nin tenu kuraĝaj.</span><br> 
        <span class="l">La verdan standardon tre alte ni tenos:</span><br> 
        <span class="l">Ĝi signas la bonon kaj belon.</span><br> 
        <span class="l">La Forto mistera de l' mondo nin benos,</span><br> 
        <span class="l">Kaj nian atingos ni celon.</span><br> 
        <span class="l">Ni inter popoloj la murojn detruos,</span><br> 
        <span class="l">Kaj ili ekkrakos kaj ili ekbruos,</span><br> 
        <span class="l">Kaj falos por ĉiam, kaj amo kaj vero</span><br> 
        <span class="l">Ekregos sur tero.</span><br>
</center> 
      <hr>
<div class="footer"><a href="kongr2a.html">Sekva Parolado &gt;&gt;</a></div>
</body>
</html>
