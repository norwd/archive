<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title></title>
</head>
<body background="../bld/papero.jpg">
<div class="header">
<span class="header_left"><a href="ferm6a_1.html">&lt;&lt; Antaŭa Parolado</a></span><span class="header_center"> <a href="index.html">L. L. Zamenhof:
      Paroladoj</a></span>
</div>
<hr>
        
          <h3>
          Parolado
          antaŭ la ferma ceremonio
          de la Sesa Kongreso Esperantista en Washington
          en la 20a de aŭgusto 1910 (b)
          </h3>
        
        <p align="right"><cite>
          registrita de HIROTAKA Masaaki
          je 1992-08-12
          laŭ lingvo internacia n-ro 9, 
          1910, p. 428 - 429
        </cite></p>
      <hr>
<p class="first_p">Laŭ la tradicio de niaj antaŭaj Kongresoj, permesu al mi, antaŭ ol ni 
disiĝos, diri al vi kelkajn vortojn de adiaŭaj salutoj.   Kiam mi decidis 
vojaĝi al la Washingtona Kongreso, mi komencis mian pretigon ― mi devas 
ĝin konfesi ― kun iom aŭ eĉ kun sufiĉe da dubo.   Ŝajnis tiam al mi, 
ke Usono estas tro juna en nia movado, por ke ĝi povu prepari Kongreson. 
Tamen, mi diris al mi: ni devas nepre subteni la klopodojn de la Amerikanoj. 
Kiam mi alvenis ĉi tien, mi vidis, kun granda plezuro kaj ĝojo, ke miaj 
duboj estis vanaj.   La Kongreso estis, same kiel antaŭaj kongresoj, bona 
sukceso.   Antau ĉio, ni devas esprimi dankon al tiuj niaj amikoj, kiuj 
laboregis por tio, kaj precipe al niaj geamikoi gesinjoroj Reed.   Krom tio, 
ni ŝuldas dankon al la lando mem, al la registaro de la lando, kiu tiel 
afable kaj kompleze faris servon al ni; kaj tre dankemaj ni estas al la 
registaro pro ĝia invito al reprezentantoj de aliaj landoj.</p>
 
<p class="p">Nun ni rigardu, ĉu la tuj finonta Kongreso donis ian rezultaton.   Pri 
tio, neniu el ni povas dubi.   La rezultato estas tre grava.   Per ĝia 
kvazaŭ oficiala karaktero, ĝi antaŭenpuŝos la prestiĝon de nia afero en 
la okuloj de la mondo, kio estas por ni tre grava.   Ankaŭ al la Usonanoj 
mem la Kongreso faras profiton; ĉar nun, por la unua fojo, ili aŭskultis 
Esperanton parolatan de Eŭropanoj, kaj sendube tio helpis al la ĝusta 
elparolado.</p>
 
<p class="p">Nun, samideanoj, mi deziras por vi ĉiuj feliĉan vojaĝon al viaj 
hejmoj, kaj mi esperas, ke ni ĉiuj, aŭ almenaŭ granda parto de ni, revidos 
unu la alian en Antverpeno.   Ĝis la revido en Antverpeno!</p>
 
<p class="p">La Sesa Internacia Kongreso estas fermita!</p> 
      <hr>
<div class="footer"><a href="kongr7a.html">Sekva Parolado &gt;&gt;</a></div>
</body>
</html>
