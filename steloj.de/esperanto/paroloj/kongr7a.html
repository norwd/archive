<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title></title>
</head>
<body background="../bld/papero.jpg">
<div class="header">
<span class="header_left"><a href="ferm6a_2.html">&lt;&lt; Antaŭa Parolado</a></span><span class="header_center"> <a href="index.html">L. L. Zamenhof:
      Paroladoj</a></span>
</div>
<hr>
        
          <h3>
          Parolado
          antaŭ la Sepa Kongreso Esperantista en Antwerpen
          en la 21a de aŭgusto 1911
          </h3>
        
        <p align="right"><cite>
          registrita de HIROTAKA Masaaki
          je 1992-08-12
        </cite></p>
      <hr>
<p class="first_p">Kiel tradicia malfermanto de la kongresoj esperantistaj, mi permesas al 
mi esprimi en la nomo de ĉiuj kongresanoj nian respektan kaj sinceran dankon 
al lia Reĝa Moŝto la Reĝo Alberto por la granda honoro, kiun li faris al 
nia afero, prenante sur sin la protektantecon super nia kongreso.   Mi 
esperas, ke mi esprimos la deziron de ĉiuj kongresanoj, se mi proponos, ke 
ni sendu telegrafe nian diversgentan saluton al la regnestro de la lando, 
kies gastoj ni estas, kaj nian dankon al nia alta protektanto.   Mi esprimas 
ankaŭ en la nomo de la kongresanoj nian koran dankon al la urbestraro de 
Antverpeno, kiu afable donis al ni sian helpon kaj moralan apogon.   Fine mi 
esprimas nian koran fratan dankon al tiuj niaj belgaj samideanoj, kiuj tiel 
laboreme kaj zorge pretigis nian grandan feston.</p>

<p class="p">Mi uzas ankaŭ la okazon de nia festo, por revoki en vian memoron la 
nomon de unu viro, kiu havas grandegan meriton en nia afero.   La prelato 
Johann Martin Schleyer, kies nomon ĉiu el vi konas tre bone, la aŭtoro de 
Volapuk, antaŭ nelonge festis la okdekjaran datrevenon de sia naskiĝo, kaj 
estus nepardoninde, se ni ne uzus la okazon de nia nuna ĝenerala kunestado, 
por esprimi al li tiujn sentojn, kiujn ni ĉiuj havas por li.   Li estas la 
vera patro de la tuta internacilingva movado.   Antaŭ li oni ankaŭ revis 
pri lingvo internacia, oni provis labari por ĝi; sed tio estis nur teoriaj 
skizoj, palaj senkorpaj fantomoj en la regiono de revoj.   Li estis la unua, 
kiu diris al si: por lingvo internacia mi volas ne revi, sed labori; dum ĉio 
ĉirkaŭe dormis, li estis la unua, kiu praktike kreis la internacilingvan 
movadon.   Volapuk ne estis venkita de Esperanto, kiel multaj personoj pensas 
tute erare; ĝi pereis per si mem en tiu tempo, kiam la trankvile kaj 
senartifike laboranta Esperanto estis ankoraŭ tro malforta, por iun venki; 
ĝi pereis ne pro sia stranga sonado aŭ pro aliaj similaj kaŭzoj, ĉar al 
ĉio oni povas alkutimiĝi, kaj kio hieraŭ ŝajnis sovaĝa, tio morgaŭ 
aperas kiel io tute natura kaj bela; per longa kaj multespeca uzado eĉ la 
plej sovaĝa idiomo de la plej barbara gento iom post iom fariĝas riĉa, 
eleganta kaj oportuna lingvo.</p>
 
<p class="p">Volapük pereis ĉefe pro unu grava eraro, kiun ĝi bedaŭrinde enhavis: 
absoluta manko de natura evoluipovo; kun ĉiu nova vorto aŭ formo la lingvo 
devis konstante dependi de la decidoj de unu persono aŭ de facile inter si 
malpaconta personaro.   Kiel sur bastono plantita en teron, novaj branĉoj 
kaj folioj ne povis nature kreski sur ĝi, sed devis esti konstante 
skulptataj kaj algluataj.   Se ne ekzistus tiu eraro, kiun korekti oni 
bedaŭrinde ne povis, Volapuk neniam pereus kaj ni ĉiuj nun verŝajne 
parolus volapuke.   Sed tiu bedaŭrinda eraro, kiun kaŭzis ne manko de 
talento kaj de laboremeco, sed nur tro rapida publikigo de la lingvo, sen 
sufiĉe matura elprovado, ― tiu eraro, kiu pereigis Volapukon, neniel 
malgrandigas la meritojn de ĝia aŭtoro, kiu la unua potence skuis la mondon 
por nia ideo; la grandaj meritoj de Schlieyer en la internacilingva historio 
neniam malaperos.</p>
 
<p class="p">Mi proponas al vi, ke okaze de la festo de Schleyer ni telegrafe sendu 
al li en la nomo de la tuta esperantistaro nian koran gratulon, nian dankon 
por lia granda laboro kaj nian deziron, ke li vivu ankoraŭ longe kaj havu la 
konscion, ke la fruktoj de lia laboro neniam pereos.</p> 

<p class="p">Karaj amikoj!   Mi staras hodiaŭ antaŭ vi ne esperinte.   Ĉar dum la 
lasta tempo la stato de mia sano estis tro malbona, mi decidis ne veturi al 
la kongreso en ĉi tiu jaro.   Tamen en la lasta momento mi devis ŝanĝi 
mian decidon, ĉar mi rimarkis, ke la projekto, kiun mi prezentis por 
diskutado dum la Sepa Kongreso, ne de ĉiuj estas ĝuste komprenita kaj eble 
bezonos klarigojn de mia flanko.   Tial ne miru, ke mi ne prepariĝis paroli 
antaŭ vi pri ia speciala temo, sed mi tuŝos nur per nemultaj vortoj tiun 
demandon, kies pridiskutadon dum la kongreso mi proponis al vi.   Mi ne 
antaŭvenos vian decidon por aŭ kontraŭ la diskutota projekto, mi volas nur 
diri kelkajn ĝeneralajn vortojn, por instigi vin, bone kaj senpartie 
prepariĝi por la venontaj diskutoj.</p> 

<p class="p">Ekzistas en nia afero demandoj, kiuj povas esti solvataj ne de iu aparta 
persono, ne de iu aparta nacia asocio, ne de iu aparta institucio, sed nur de 
la tuta esperantistaro: ekzemple la demandoj pri nia Lingva Komitato, 
Konstanta Kongresa Komitato k.t.p.   Se iu volas fari simple konsilajn 
proponojn pri la interna agado de tiuj institucioj, li povas prezenti siajn 
proponojn al la estroj de la diritaj institucioj; sed se oni faras plendojn, 
se oni postulas reorganizon, anstataŭigon aŭ eĉ forigon de tiuj 
institucioj, ― tiam al kiu oni devas sin turni?   Aŭ se aperas iaj 
demandoj, kiuj koncernas la tutan esperantistaron, sed apartenas nek al la 
Lingva Komitato, nek al la Komitato de la Kongresoj, ― tiam kiu havas la 
rajton ilin solvi?   En sia privata esperantista vivo ĉiu persono aŭ grupo 
aŭ asocio estas kompreneble tute liberaj kaj povas agi, kiel ili volas kaj 
povoscias; sed pri ĉiuj demandoj, duboj aŭ entreprenoj, kiuj koncernas la 
tutan esperantan aferon, estas nepre necese, ke ni havu la eblon ĉiam scii 
la veran opinion aŭ deziron de la tuta esperantistaro.   Esperanto ne estas 
ankoraŭ en tia feliĉa stato, ke ĉiu povu nur tiri el ĝi profiton, ne 
zorgante pri la bonstato de la afero mem: ni devas kaj dum longa tempo 
ankoraŭ devos propagandi ĝin, kreskigi ĝin, defendi ĝin kontraŭ 
malamikoj; sed se ni ne havas la eblon regule interkonsiliĝadi, aŭ se niaj 
interkonsiliĝoj, farataj ne en orda parlamenta maniero, ne havos moralan 
valoron por la esperantistoj, ni similos organismon sen kapo kaj sen manoj, 
ni nenion povos entrepreni, ni staros senmove kaj malpacos inter ni mem.</p>
 
<p class="p">Mi ne volas en la nuna momento defendi la projekton, pri kiu vi en la 
plej proksimaj tagoj diskutos; tre povas esti, ke la projekto havas gravajn 
erarojn, kiujn via pridiskutado forigos; tre povas esti, ke la tuta projekto 
montriĝos neakceptinda, kaj tiam ― vi scias tion tre bone ― mi ne penos 
altrudi ĝin al vi, kiel mi neniam ion al vi altrudis.   Nur pri unu afero mi 
kore vin petas: kion ajn vi decidos, ― ni ne fermu nian kongreson, antaŭ 
ol ni en tia aŭ alia formo faros ian aranĝon, kiu donos al ni la eblon, 
almenaŭ unu fojon en jaro solvi ĉiujn kolektiĝintajn disputojn aŭ dubojn 
en lojala interkonsento kaj konforme al la vera deziro de la tuta 
esperantistaro.</p>
 
<p class="p">La aranĝo de regula kaj rajtigita kongresa voĉdonado, kiun mi proponis 
al vi, aŭ ia alia simila aranĝo, kiu eble rezultos el via diskutado, ne 
estos ia nova institucio kaj per si mem ne ŝanĝos la iradon de nia afero; 
sed ĝi donos al ni la forton de ordo kaj de solidareco.   La institucioj, 
kiujn ni kreis, aŭ eble ankoraŭ kreos, ĉesos havi la karakteron de ia 
privataĵo, kiun neniu subtenas kaj multaj atakas.   Ili havos rajton diri al 
la esperantistaro: se ni estas bonaj, respektu nin kaj subtenu nin; se ni 
estas malbonaj reorganizu nin aŭ forigu nin.   Ĉiu esperantisto scios, al 
kiu plej alta instanco li devas sin turni, se tio aŭ alia en la 
komunesperantistaj aferoj ne plaĉas al li, kaj oni ĉesos konstante sin 
turnadi al mi, kiu hodiaŭ vivas kaj morgaŭ povas ne vivi, kaj kiu cetere 
havas nek rajton nek deziron solvi ĉiujn disputojn propradecide.</p> 

<p class="p">Ni komencu nian feston kaj ankaŭ niajn laborojn, al kiuj ni dediĉu 
nian plenan atenton kaj senpartiecon.   Se el niaj laboroj rezultos la 
enkonduko de preciza ordo en nian aferon, tiam la kongreso Antverpena estos 
unu el la plej gravaj inter niaj kongresoj.   Tion ni esperu.   Ĉiu el ni 
havu la firman decidon, helpi per ĉiuj fortoj al la enkonduko de ordo kaj 
forigo de ĉiu malpaco en nia afero.   Kun tiu firma kaj solena decido en la 
koro ni kriu: vivu, kresku kaj floru nia afero!</p> 
      <hr>
<div class="footer"><a href="kongr8a.html">Sekva Parolado &gt;&gt;</a></div>
</body>
</html>
