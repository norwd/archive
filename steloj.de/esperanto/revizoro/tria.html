<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Akto tria</title>
</head>
<body background="../bld/papero.jpg">
<div class="header">
<span class="header_left"><a href="dua.html">&lt;&lt; Akto dua</a></span><span class="header_center"> <a href="index.html">N. V. Gogol:
      
          La revizoro
        </a></span>
</div>
<hr>
<h3 class="head">Akto tria</h3>

<p><i class="stage">
		      La ĉambro de la unua akto.
</i></p>

<div class="@type">
<h3 class="head">Sceno I.</h3>

<p><i class="stage">
   ANNA ANDREJEVNA, MARJA ANTONOVNA <p><i class="stage">staras ĉe la fenestro en samaj
			      pozicioj.</i></p>
</i></p>

<p class="sp">
<span class="speaker">Anna Andrejevna</span>. ―
Nu, jen ni jam tutan horon atendas ... Kaj en
ĉio vi estas kulpa kun via malsaĝa ornamiĝado: jam tute vestita, tamen
ne! Ŝi devas ankoraŭ fosadi ... Mi ne devus ŝin tute aŭskulti. Kia
ĉagreno! Kvazaŭ intence neniu sin montras! Kvazaŭ ĉiuj formortis!
</p>

<p class="sp">
<span class="speaker">Marja Antonovna</span>. ―
Sed mi petas vin, panjo, post du minutoj ni ĉion
ekscios. Baldaŭ jam Avdotja devas veni. <i class="stage">(Atente rigardas tra la
fenestro kaj ekkrias.)</i> Ha, panjo, panjo! iu iras, jen en la fino de
la strato.
</p>

<p class="sp">
<span class="speaker">Anna Andrejevna</span>. ―
Kie iras? Vi ĉiam havas iajn fantaziojn. Nu jes,
iu iras. Kiu do iras? De malgranda kresko ... en frako ... Kiu do li
estas? Ha? Tamen kia ĉagreno! Kiu do li povas esti?
</p>

<p class="sp">
<span class="speaker">Marja Antonovna</span>. ―
Ĝi estas? Dobĉinskij, panjo!
</p>

<p class="sp">
<span class="speaker">Anna Andrejevna</span>. ―
Kia Dobĉinskij! Vi ĉiam subite imagas al vi ion
... Tute ne Dobĉinskij. <i class="stage">(Svingas per la nazotuko.)</i> He, vi, venu ĉi
tien! pli rapide!
</p>

<p class="sp">
<span class="speaker">Marja Antonovna</span>. ―
Kredu al mi, panjo, ĝi estas Dobĉinskij.
</p>

<p class="sp">
<span class="speaker">Anna Andrejevna</span>. ―
Nu jen, intence, nur por disputi. Mi diras al vi,
ke ne Dobĉinskij.
</p>

<p class="sp">
<span class="speaker">Marja Antonovna</span>. ―
Nu kio, nu kio, panjo? Vi vidas, ke Dobĉinskij.
</p>

<p class="sp">
<span class="speaker">Anna Andrejevna</span>. ―
Nu jes, Dobĉinskij, nun mi vidas ― pro kio do vi
disputas? <i class="stage">(Krias tra la fenestro.)</i> Pli rapide, pli rapide! Vi iras
malrapide. Nu kio, kie ili estas? Ha? Sed parolu do de tie, tute
egale. Kio? Tre severa? Ha? Kaj mia edzo? la edzo? <i class="stage">(Iom forirante de
la fenestro, kun ĉagreno.)</i> Tiel malsaĝa: antaŭ ol li eniras en la
ĉambron, li nenion rakontas.
</p>
</div>


<div class="@type">
<h3 class="head">Sceno II.</h3>

<p><i class="stage">
		       LA SAMAJ kaj DOBĈINSKIJ.
</i></p>

<p class="sp">
<span class="speaker">Anna Andrejevna</span>. ―
Nu, diru, mi vin petas: nu, ĉu vi ne hontas? Vin
solan mi fidis, kiel honestan homon: ĉiuj subite elkuris, kaj vi ankaŭ
kuris post ili! kaj jen mi de neniu ĝis povas ricevi ian klarigon! ĉu
vi ne hontas? Mi baptis ĉe vi vian Johaĉjon kaj Elinjon, kaj vi ― jen
kiel vi agas kun mi.
</p>

<p class="sp">
<span class="speaker">Dobĉinskij</span>. ―
Per Dio, mia baptanino, mi tiel kuris, por esprimi al
vi mian respekton, ke mi ne povas retrovi la spiron. Mian respekton al
vi, Marja Antonovna!
</p>

<p class="sp">
<span class="speaker">Marja Antonovna</span>. ―
Bonan tagon, Pjotr Ivanoviĉ!
</p>

<p class="sp">
<span class="speaker">Anna Andrejevna</span>. ―
Nu, kio? Nu, rakontu: kio kaj kiel tie estas?
</p>

<p class="sp">
<span class="speaker">Dobĉinskij</span>. ―
Anton Antonoviĉ alsendis al vi skribeton.
</p>

<p class="sp">
<span class="speaker">Anna Andrejevna</span>. ―
Nu, sed kiu li estas? generalo?
</p>

<p class="sp">
<span class="speaker">Dobĉinskij</span>. ―
Ne, ne generalo, sed ne malpli valoras ol generalo; tia
klereco kaj gravaj manieroj.
</p>

<p class="sp">
<span class="speaker">Anna Andrejevna</span>. ―
Ha, sekve li estas tiu sama, pri kiu oni skribis
al mia edzo?
</p>

<p class="sp">
<span class="speaker">Dobĉinskij</span>. ―
Tute tiu sama. Mi la unua ĝin malkovris kune kun Pjotr
Ivanoviĉ.
</p>

<p class="sp">
<span class="speaker">Anna Andrejevna</span>. ―
Nu rakontu: kio kaj kiel?
</p>

<p class="sp">
<span class="speaker">Dobĉinskij</span>. ―
Jes, dank' al Dio, ĉio estas en bona ordo. Komence li
akceptis Antonon Antonoviĉon iom severe, jes; li koleris, li diris, ke
en la hotelo ĉio estas malbona, ke li al li ne veturos, ke li ne volas
sidi por li en malliberejo; sed poste, kiam li eksciis la senkulpecon
de Anton Antonoviĉ kaj kiam li iom pli detale parolis kun li, li tuj
ŝanĝis siajn pensojn, kaj, dank' al Dio, ĉio ekiris bone. Ili nun
veturas trarigardi la filantropiajn instituciojn ... Kaj antaŭe, mi
konfesas, Anton Antonoviĉ jam pensis, ĉu ne estis ia sekreta denunco;
mi ankaŭ iom falis en timon.
</p>

<p class="sp">
<span class="speaker">Anna Andrejevna</span>. ―
Sed vi kial bezonas timi? Vi ja ne servas.
</p>

<p class="sp">
<span class="speaker">Dobĉinskij</span>. ―
Sed ial tiel, vi scias, kiam grandsinjoro parolas, oni
sentas timon.
</p>

<p class="sp">
<span class="speaker">Anna Andrejevna</span>. ―
Nu kio do ... Ĝi tamen ĉio estas sensencaĵo.
Rakontu: kia li estas? Ĉu li estas maljuna aŭ juna?
</p>

<p class="sp">
<span class="speaker">Dobĉinskij</span>. ―
Juna, juna homo, de ĉirkaŭ dudek-tri jaroj; kaj li
parolas tute kiel maljunulo. &quot;Bone, ― li diras, ― mi veturos tien,
mi veturos ankaŭ tien ...&quot; <i class="stage">(Svingas per la manoj.)</i> Tiel bela ĝi ĉio
estas. &quot;Mi, ― li diras, ― amas iom skribi, ankaŭ iom legi; sed
malhelpas, ke en la ĉambro, ― li diras, ― estas iom mallume.&quot;
</p>

<p class="sp">
<span class="speaker">Anna Andrejevna</span>. ―
Kaj lia eksteraĵo kia estas? Ĉu li estas blondulo
aŭ brunulo?
</p>

<p class="sp">
<span class="speaker">Dobĉinskij</span>. ―
Ne, pli kaŝtanhara, kaj la okuloj estas tiel vivaj kiel
bestetoj, tiel ke ili eĉ tute vin konfuzas.
</p>

<p class="sp">
<span class="speaker">Anna Andrejevna</span>. ―
Kion li tie skribas al mi per la papereto?
<i class="stage">(Legas.)</i> &quot;Mi rapidas vin sciigi, mia koro, ke mia stato estis tre
malĝoja; tamen fidante la kompatemecon de Dio, ... por du salitaj
kukumoj aparte kaj duonporcio da kaviaro unu rublo dudek-kvin kopekoj
...&quot; <i class="stage">(Haltas.)</i> Mi nenion komprenas: kian rilaton havas tie ĉi la
salitaj kukumoj kaj la kaviaro?
</p>

<p class="sp">
<span class="speaker">Dobĉinskij</span>. ―
Ha, vidu, Anton Antonoviĉ skribis sur uzita papero, por
ne perdi tempon: tie estas skribita ia kalkulo.
</p>

<p class="sp">
<span class="speaker">Anna Andrejevna</span>. ―
Ha, jes, efektive. <i class="stage">(Legas plu.)</i> &quot;Tamen fidante
la kompatemecon de Dio, ŝajnas, ke ĉio havos bonan finon. Pretigu
rapide ĉambron por la grava gasto, tiun, kiu estas tapetita per flavaj
paperetoj; aldoni al la tagmanĝo vi ne bezonas, ĉar ni manĝetos en la
kadukulejo, ĉe Artemij Filippoviĉ, nur da vino metu pli multe; diru al
la komercisto Abdulin, ke li alsendu vinon la plej bonan, alie mi
renversos lian tutan kelon. Kisante, koro mia, vian maneton, mi restas
via Anton Skvoznik-Dmuĥanovskij ...&quot; Ha, mia Dio! Oni tamen devas tion
ĉi fari pli rapide! He, kiu tie estas? Miŝka!
</p>

<p class="sp">
<span class="speaker">Dobĉinskij</span>. ―
 <i class="stage">kuras kaj krias tra la
pordo.</i> 
Miŝka! Miŝka! Miŝka!
<i class="stage">(Miŝka eniras.)</i>
</p>

<p class="sp">
<span class="speaker">Anna Andrejevna</span>. ―
Aŭdu: kuru al la komercisto Abdulin ... atendu, mi
donos al vi skribeton. <i class="stage">(Sidiĝas al la tablo, skribas noton kaj dume
parolas.)</i> Tiun ĉi skribon vi fordonu al la veturigisto Sidor, ke li
kuru kun ĝi al la komercisto Abdulin kaj li alportu de tie vinon. Kaj
vi mem iru, tuj ordigu bone tiun ĉambron por la gasto. Tien metu
liton, lavuion kaj tiel plu.
</p>

<p class="sp">
<span class="speaker">Dobĉinskij</span>. ―
Nu, Anna Andrejevna, mi kuros nun pli rapide rigardi,
kiel ili tie faras trarigardon.
</p>

<p class="sp">
<span class="speaker">Anna Andrejevna</span>. ―
Iru, iru! mi vin ne tenas.
</p>
</div>


<div class="@type">
<h3 class="head">Sceno III</h3>

<p><i class="stage">
		 ANNA ANDREJEVNA kaj MARJA ANTONOVNA.
</i></p>

<p class="sp">
<span class="speaker">Anna Andrejevna</span>. ―
Nu, Manjo, ni devas nun okupi nin per la tualeto.
Li estas ĉefurba subjekto. Dio gardu, ke li ion ne moku. Por vi estas
plej konvene surmeti vian bluan veston kun la malgrandaj falbaloj.
</p>

<p class="sp">
<span class="speaker">Marja Antonovna</span>. ―
Fi, panjo, la blua! Ĝi tute al mi ne plaĉas; kaj
fraŭlino Ljapkin-Tjapkin portas bluan, kaj la filino de Zemlanika
ankaŭ portas bluan. Ne, pli bone mi metos la florkoloran.
</p>

<p class="sp">
<span class="speaker">Anna Andrejevna</span>. ―
La florkoloran! ... Estas certe, ke vi diras nur
por fari spite. Ĝi estos por vi multe pli bona, ĉar mi volas surmeti
la pajlokoloran; mi tre amus la pajlokoloran.
</p>

<p class="sp">
<span class="speaker">Marja Antonovna</span>. ―
Ha, panjo, por vi pajlokolora ne estas alkonvena!
</p>

<p class="sp">
<span class="speaker">Anna Andrejevna</span>. ―
Por mi pajlokolora ne estas alkonvena?
</p>

<p class="sp">
<span class="speaker">Marja Antonovna</span>. ―
Ne estas; mi vetas, kion vi volas, ke ne estas:
por tio estas necese, ke la okuloj estu tute mallumaj.
</p>

<p class="sp">
<span class="speaker">Anna Andrejevna</span>. ―
Jen bone! kaj ĉu miaj okuloj ne estas mallumaj?
plej mallumaj ili estas. Kian sensencaĵon ŝi parolas! Kiel do ili
estas ne mallumaj, se mi sortodivenas por mi ĉiam per trefa damo?
</p>

<p class="sp">
<span class="speaker">Marja Antonovna</span>. ―
Ha, panjo, vi estas pli ĝuste kera damo.
</p>

<p class="sp">
<span class="speaker">Anna Andrejevna</span>. ―
Absurdo, plena absurdo! Mi neniam estis kera damo.
<i class="stage">(Rapide foriras kune kun Marja Antonovna kaj parolas post la
scenejo.)</i> Kion ŝi subite imagas! kera damo! Dio scias, kio! <i class="stage">(Post
ilia foriro malfermiĝas la pordo kaj Miŝka enĵetas tra ĝi balaaĵon. El
alia pordo eniras Osip kun valizo sur la kapo.)</i>
</p>
</div>


<div class="@type">
<h3 class="head">Sceno IV.</h3>

<p><i class="stage">
			   MIŜKA kaj OSIP.
</i></p>

<p class="sp">
<span class="speaker">Osip</span>. ―
Kion mi devas porti?
</p>

<p class="sp">
<span class="speaker">Miŝka</span>. ―
Ĉi tien, onkleto, ĉi tien.
</p>

<p class="sp">
<span class="speaker">Osip</span>. ―

Atendu, lasu min antaŭe iom ripozi. Ho ve, malfacila vivo! Kiam la
ventro estas malplena, tiam ĉia portaĵo ŝajnas peza.
</p>

<p class="sp">
<span class="speaker">Miŝka</span>. ―
Kio, onkleto, diru: ĉu la generalo baldaŭ venos?
</p>

<p class="sp">
<span class="speaker">Osip</span>. ―
Kia generalo?
</p>

<p class="sp">
<span class="speaker">Miŝka</span>. ―
Nu, via sinjoro.
</p>

<p class="sp">
<span class="speaker">Osip</span>. ―
La sinjoro? sed kia generalo li estas?
</p>

<p class="sp">
<span class="speaker">Miŝka</span>. ―
Ĉu ne generalo?
</p>

<p class="sp">
<span class="speaker">Osip</span>. ―
Generalo, sed de la alia flanko.
</p>

<p class="sp">
<span class="speaker">Miŝka</span>. ―
Kio do? ĉu ĝi estas pli aŭ malpli ol efektiva generalo?
</p>

<p class="sp">
<span class="speaker">Osip</span>. ―
Pli.
</p>

<p class="sp">
<span class="speaker">Miŝka</span>. ―
Ha, vidu! ne senkaŭze oni faris ĉe ni tian tumulton.
</p>

<p class="sp">
<span class="speaker">Osip</span>. ―
Aŭdu, mia kara: mi vidas, ke vi estas lerta knabo, ― pretigu
do tie ion por manĝi!
</p>

<p class="sp">
<span class="speaker">Miŝka</span>. ―
Por vi, onkleto, ankoraŭ nenio estas preta. Simplan manĝon
vi ja ne manĝos, sed jen kiam via sinjoro sidiĝos al la tablo, tiam
oni ankaŭ por vi donos tiun saman manĝon.
</p>

<p class="sp">
<span class="speaker">Osip</span>. ―
Nu, kaj de simplaj manĝoj kion vi havas?
</p>

<p class="sp">
<span class="speaker">Miŝka</span>. ―
Brasikaĵon, kaĉon kaj kukojn.
</p>

<p class="sp">
<span class="speaker">Osip</span>. ―
Donu ilin, la brasikaĵon, kaĉon kaj kukojn! Ne malhelpas, ni
ĉion manĝos. Nu, ni portu la valizon! Diru, ĉu tie alia eliro
ekzistas?
</p>

<p class="sp">
<span class="speaker">Miŝka</span>. ―
Ekzistas. <i class="stage">(Ambaŭ portas la valizon en la flankan ĉambron.)</i>
</p>
</div>


<div class="@type">
<h3 class="head">Sceno V.</h3>

<p><i class="stage">
Policanoj malfermas la ambaŭ duonojn de la pordo.
</i></p>

<p><i class="stage">
Eniras ĤLESTAKOV; post li la URBESTRO, poste la KURATORO DE
KADUKULEJOJ, INSPEKTORO DE LERNEJOJ, DOBĈINSKIJ, kaj BOBĈINSKIJ, kun
plastro sur la nazo. La urbestro montras al la policanoj papereton sur
la planko; ili kuras kaj levas ĝin, rapideme puŝante unu
alian.
</i></p>

<p class="sp">
<span class="speaker">Ĥlestakov</span>. ―
Bonaj institucioj. Al mi plaĉas, ke ĉe vi
oni montras al la traveturantoj ĉion en la urbo. En aliaj
urboj oni nenion al mi montris.
</p>

<p class="sp">
<span class="speaker">Urbestro</span>. ―
En aliaj urboj, mi kuraĝas raporti al vi, la urbestroj
kaj oficistoj zorgas pli pri sia propra utilo, por tiel diri; kaj ĉi
tie, ni povas diri, ne ekzistas alia celado krom tio, ke per bonordo
kaj zorgemeco ni meritu la atenton de la supra estraro.
</p>

<p class="sp">
<span class="speaker">Ĥlestakov</span>. ―
La matenmanĝo estis tre bona; mi manĝis satege. Ĉu
ĉiutage vi havas tian matenmanĝon?
</p>

<p class="sp">
<span class="speaker">Urbestro</span>. ―
Intence por tia agrabla gasto.
</p>

<p class="sp">
<span class="speaker">Ĥlestakov</span>. ―
Mi amas bone manĝi. Oni ja por tio vivas, ke oni deŝiru
por si la florojn de la plezuro. Kia estis la nomo de tiu fiŝo?
</p>

<p class="sp">
<span class="speaker">Artemij Filippoviĉ</span>. ―
 <i class="stage">alkurante.</i> 
Laberdano, sinjoro.
</p>

<p class="sp">
<span class="speaker">Ĥlestakov</span>. ―
Tre bongusta. Kie do ni matenmanĝis? Ŝajnas al mi, ke en
la malsanulejo?
</p>

<p class="sp">
<span class="speaker">Artemij Filippoviĉ</span>. ―
Tute vere, en la kadukulejo.
</p>

<p class="sp">
<span class="speaker">Ĥlestakov</span>. ―
Mi memoras, mi memoras, tie staris litoj. Kaj la
malsanuloj saniĝis? Ŝajnas al mi, ke estas tie ne multe da ili.
</p>

<p class="sp">
<span class="speaker">Artemij Filippoviĉ</span>. ―
Restas ĉirkaŭ dek personoj, ne pli; la ceteraj
ĉiuj saniĝis. Estas jam tiel aranĝite, tia ordo. De tiu tempo, kiam mi
fariĝis estro, ― ĝi eble ŝajnos al vi eĉ nekredebla, ― ĉiuj saniĝas
kiel muŝoj. Apenaŭ la malsanulo eniris en la malsanulejon, li estas
jam sana; kaj ne tiom dank' al medikamentoj, kiom dank' al honesteco
kaj ordo.
</p>

<p class="sp">
<span class="speaker">Urbestro</span>. ―
Kiel ajn kaprompaj estas, mi kuraĝas raporti, la devoj de
urbestro! Tiom da diversaj klopodoj sole pri la pureco, riparado,
rebonigado ... Per unu vorto, la plej saĝa homo estus en granda
embaraso, ― sed, dank' al Dio, ĉio iras en bona ordo. Alia urbestro,
kompreneble, zorgus pri siaj profitoj; sed kredu al mi, eĉ kiam mi
kuŝiĝas dormi, mi ĉiam pensas: Dio, mia Sinjoro, kiel aranĝi
tiamaniere, ke la estraro vidu mian fervoron kaj estu kontenta? ... Ĉu
ĝi rekompencos aŭ ne, ― tio ĉi kompreneble dependas de ĝia volo, sed
mi almenaŭ estos trankvila en mia koro. Kiam en la urbo ĉio estas en
ordo, la stratoj estas balaitaj, la arestitoj estas bone zorgataj, da
ebriuloj estas malmulte ... kion do mi pli bezonas? Per Dio, eĉ
honorojn neniajn mi volas. Kompreneble, ili estas allogaj sed en
komparo kun virto ĉio estas polvo kaj vantaĵo.
</p>

<p class="sp">
<span class="speaker">Artemij Filippoviĉ</span>. ―
 <i class="stage">al si mem.</i> 
Vidu la sentaŭgulon, kiel elokvente li pentras! Donis ja al li Dio tian talenton!
</p>

<p class="sp">
<span class="speaker">Ĥlestakov</span>. ―
Ĝi estas vera. Mi konfesas, mi mem amas iafoje
filozofii: iafoje per prozo, kaj alian fojon eĉ versetoj elsaltas.
</p>

<p class="sp">
<span class="speaker">Bobĉinskij</span>. ―
 <i class="stage">al
Dobĉinskij.</i> 
Ĝuste, tute ĝuste, Pjotr Ivanoviĉ!
Tiaj rimarkoj ... oni vidas, ke li lernis diversajn sciencojn.
</p>

<p class="sp">
<span class="speaker">Ĥlestakov</span>. ―
Diru, mi petas, ĉu ne ekzistas ĉe vi iaj amuzoj,
societoj, kie oni povus ekzemple iom ludi kartojn?
</p>

<p class="sp">
<span class="speaker">Urbestro</span>. ―
 <i class="stage">al si mem.</i> 
Ehe, mi scias, mia kara, kien vi celas!
<i class="stage">(Laŭte.)</i> Dio nin gardu! Tie ĉi oni eĉ ne konas la nomon de tiaj
societoj. Mi kartojn neniam prenis eĉ en la manojn; mi eĉ ne scias,
kiel oni ludas tiujn kartojn. Mi neniam povis rigardi ilin
trankvilanime, kaj se okazas al mi ekvidi ekzemple ian karoan reĝon aŭ
ion similan, tiam atakas min tia abomeno, ke mi simple kraĉas. Unu
fojon iel okazis, ke amuzante infanojn, mi faris dometojn el kartoj,
― poste la tutan nokton mi sonĝis pri ili, la malbenitaj. Ni lasu
ilin! Kiel estas eble tiel karan tempon perdi por ili?
</p>

<p class="sp">
<span class="speaker">Luka Lukiĉ</span>. ―
 <i class="stage">al si mem.</i> 
Kaj de mi li, malnoblulo, elpoentis hieraŭ
cent rublojn.
</p>

<p class="sp">
<span class="speaker">Urbestro</span>. ―
Ni preferas uzi tiun tempon por utilo de la regno.
</p>

<p class="sp">
<span class="speaker">Ĥlestakov</span>. ―
Nu, ne, vi tamen senkaŭze ... Ĉio dependas de la flanko,
de kiu oni rigardas la aferojn. Se vi ekzemple faras ĉeson tiam, kiam
oni devas fleksi de tri anguloj ... nu, tiam, kompreneble ... Ne, ne
diru; iafoje estas tre alloge iom ludi.
</p>
</div>


<div class="@type">
<h3 class="head">Sceno VI.</h3>

<p><i class="stage">
	    La SAMAJ, ANNA ANDREJEVNA kaj MARJA ANTONOVNA.
</i></p>

<p class="sp">
<span class="speaker">Urbestro</span>. ―
Mi kuraĝas prezenti mian familion: mia edzino kaj mia
filino.
</p>

<p class="sp">
<span class="speaker">Ĥlestakov</span>. ―
 <i class="stage">salutante.</i> 
Kiel feliĉa mi estas, sinjorino, ke mi
havas, por tiel diri, plezuron vidi vin.
</p>

<p class="sp">
<span class="speaker">Anna Andrejevna</span>. ―
Al ni estas ankoraŭ pli agrable vidi tian
personon.
</p>

<p class="sp">
<span class="speaker">Ĥlestakov</span>. ―
 <i class="stage">afekte.</i> 
Kion vi diras, sinjorino! Tute kontraŭe: al mi
estas ankoraŭ pli agrable.
</p>

<p class="sp">
<span class="speaker">Anna Andrejevna</span>. ―
Ho, ne! vi afable tion ĉi diras pro komplimento.
Mi petas humile, volu sidiĝi.
</p>

<p class="sp">
<span class="speaker">Ĥlestakov</span>. ―
Apud vi stari jam estas feliĉo; cetere, se vi tion ĉi
nepre deziras, ni sidiĝos. Kiel mi estas feliĉa, ke mi fine sidas apud
vi.
</p>

<p class="sp">
<span class="speaker">Anna Andrejevna</span>. ―
Ho ne, sinjoro, mi neniel kuraĝas rilatigi al
mi... Mi pensas, post la ĉefurbo la vojaĝado aperis al vi tre
malagrabla.
</p>

<p class="sp">
<span class="speaker">Ĥlestakov</span>. ―
Ekstreme malagrabla. Kutimi vivi, <i class="stage">comprenez-vous,</i> en
la mondo, kaj subite troviĝi en vojo: malpuraj hoteloj, mallumo de
malklereco... Mi konfesas, ke se ne fariĝus tia okazo, kiu min ...
<i class="stage">(ĵetadas rigardojn al Anna Andrejevna kaj penas plaĉi al ŝi)</i> tiel
rekompencis por ĉio ...
</p>

<p class="sp">
<span class="speaker">Anna Andrejevna</span>. ―
Efektive, kiel malagrable devas esti al vi.
</p>

<p class="sp">
<span class="speaker">Ĥlestakov</span>. ―
Cetere, sinjorino, en tiu ĉi minuto estas al mi tre
agrable.
</p>

<p class="sp">
<span class="speaker">Anna Andrejevna</span>. ―
Ne eble! Vi faras al mi multe da honoro. Mi tion
ĉi ne meritas.
</p>

<p class="sp">
<span class="speaker">Ĥlestakov</span>. ―
Kial do vi ne meritas? Vi, sinjorino, meritas.
</p>

<p class="sp">
<span class="speaker">Anna Andrejevna</span>. ―
Mi loĝas en vilaĝo ...
</p>

<p class="sp">
<span class="speaker">Ĥlestakov</span>. ―
Jes, cetere vilaĝo havas ankaŭ siajn montetojn,
riveretojn ... Nu, kompreneble, kiu komparos ĝin kun Peterburgo! Ha,
Peterburgo! Kia vivo, kredu al mi! Vi eble pensas, ke mi tie nur
transskribas paperojn? ne, la sekciestro estas amika al mi. Ofte li
ekfrapas min sur la ŝultron: &quot;Venu, mia kara, al mi tagmanĝi!&quot; Mi nur
por du minutoj eniras en la departementon, nur por diri: tio ĉi devas
esti tiel, tio devas esti tiel, kaj tie jam estas oficisto por la
skribado, tia rato, tuj komencas per sia plumo &quot;tr ... tr ...&quot; kaj
skribas kaj skribas. Oni volis eĉ fari min kolegia asesoro, sed mi
diris al mi, por kio mi tion ĉi bezonas? Kaj la pordisto kuras post mi
sur la ŝtuparo kun broso: &quot;Permesu, Ivan Aleksandroviĉ, ― li diras,
― mi al vi purigos la botojn.&quot; <i class="stage">(Al la urbestro.)</i> Kiel vi, sinjoroj,
staras? Mi petas vin, sidiĝu!

</p>

<p><i class="stage">Kune</i></p>
<p class="sp">
<span class="speaker">Urbestro</span>. ―
La rango estas tia, ke ni povas ankoraŭ stari.</p>
<p class="sp">
<span class="speaker">Artemij Filippoviĉ</span>. ―
Ni staros.</p>
<p class="sp">
<span class="speaker">Luka Lukiĉ</span>. ―
Ne faru al vi afable
zorgojn!</p>

<p class="sp">
<span class="speaker">Ĥlestakov</span>. ―
Sen ceremonioj, mi petas vin, sidiĝu. <i class="stage">(La urbestro kaj
ĉiuj sidiĝas.)</i> Mi ne amas ceremoniojn. Kontraŭe, mi eĉ konstante
penas tragliti nerimarkite. Sed mi neniel povas min kaŝi, neniel
povas! Apenaŭ mi ien eliras, oni jam diras: &quot;Jen iras Ivan
Aleksandroviĉ!&quot; Kaj unu fojon oni eĉ prenis min por ĉefa militestro:
la soldatoj elsaltis el la soldatejo kaj donis al mi honoron per la
pafiloj. Poste jam la oficiro, kiu estas mia bona konato, diris al mi:
&quot;Nu, mia kara, ni tute serioze prenis vin por ĉefa militestro.&quot;
</p>

<p class="sp">
<span class="speaker">Anna Andrejevna</span>. ―
Kiel interese!
</p>

<p class="sp">
<span class="speaker">Ĥlestakov</span>. ―
Mi estas konata kun beletaj aktorinoj. Mi ja ankaŭ
verkas diversajn vodeviletojn ... Literatorojn mi ofte vidas. Puŝkin
estas mia bona amiko. Ofte mi diradis al li: &quot;Nu kio, mia amiko
Puŝkin?&quot; ― &quot;Nenio, mia amiko, ― li respondadis, ― iel tiel ĉio
iras ...&quot; Granda originalulo li estas.
</p>

<p class="sp">
<span class="speaker">Anna Andrejevna</span>. ―
Sekve vi ankaŭ verkas? Kiel agrable kredeble estas
al verkisto! Vi certe ankaŭ publikigas en la revuoj?
</p>

<p class="sp">
<span class="speaker">Ĥlestakov</span>. ―
Jes, mi ankaŭ en la revuoj publikigas. Ekzistas cetere
multe da miaj verkoj: &quot;Edziĝo de Figaro&quot;, &quot;Roberto-Diablo&quot;, &quot;Norma&quot;.
Mi eĉ la nomojn jam ne memoras. Kaj ĉio okaze: mi ne volis verki, sed
la teatra direkcio diras: &quot;Ni petas vin, amiko, verku ion.&quot; Kaj mi
pensas al mi: &quot;Bone, mi faros al vi la komplezon, mia kara.&quot; Kaj tuj,
ŝajnas al mi, ke en unu vespero, mi ĉion verkis, ĉiujn mirigis. Mi
havas eksterordinaran facilecon de pensado. Ĉion, kio estis sub la
nomo de barono Brambeus, Fregat Nadeĵda kaj Moskovskij Telegraf...
ĉion tion ĉi mi verkis.
</p>

<p class="sp">
<span class="speaker">Anna Andrejevna</span>. ―
Kion mi aŭdas! Sekve barono Brambeus estas vi?
</p>

<p class="sp">
<span class="speaker">Ĥlestakov</span>. ―
Kompreneble, al ili ĉiuj mi korektas la artikolojn. La
eldonisto Smirdin donas al mi por tio ĉi kvardek mil rublojn.
</p>

<p class="sp">
<span class="speaker">Anna Andrejevna</span>. ―
Certe ankaŭ &quot;Jurij Miloslavskij&quot; estas via verko?
</p>

<p class="sp">
<span class="speaker">Ĥlestakov</span>. ―
Jes, ĝi estas mia verko.
</p>

<p class="sp">
<span class="speaker">Anna Andrejevna</span>. ―
Mi tuj divenis.
</p>

<p class="sp">
<span class="speaker">Marja Antonovna</span>. ―
Ha, panjo, tie estas skribite, ke ĝi estas la
verko de sinjoro Zagoskin.
</p>

<p class="sp">
<span class="speaker">Anna Andrejevna</span>. ―
Nu, jen vi havas: mi sciis, ke ankaŭ tie ĉi vi
disputos.
</p>

<p class="sp">
<span class="speaker">Ĥlestakov</span>. ―
Ha, jes, estas vere: ĝi efektive estas de Zagoskin; sed
ekzistas alia &quot;Jurij Miloslavskij&quot;, tiu jam estas mia.
</p>

<p class="sp">
<span class="speaker">Anna Andrejevna</span>. ―
Nu, certe mi legis la vian, kiel bone skribita!
</p>

<p class="sp">
<span class="speaker">Ĥlestakov</span>. ―
Mi konfesas, mi ekzistas per literaturo. Mia domo estas
la unua en Peterburgo. Tiel oni ĝin jam konas: domo de Ivan
Aleksandroviĉ. <i class="stage">(Turnas sin al ĉiuj.)</i> Mi petas vin sinjoroj, se vi
estos en Peterburgo, mi petas, mi petas al mi. Mi ja ankaŭ balojn
donas.
</p>

<p class="sp">
<span class="speaker">Anna Andrejevna</span>. ―
Mi pensas, kun kia gusto kaj belegeco oni tie
kredeble donas balojn!
</p>

<p class="sp">
<span class="speaker">Ĥlestakov</span>. ―
Nu, eĉ ne parolu. Sur la tablo ekzemple vi vidos
akvomelonon, ― ĝi kostas sepcent rublojn. La supo en la vazo rekte
venis per ŝipo el Parizo; kiam oni levas la kovrilon, leviĝas vaporo,
similan al kiu oni ne povas trovi en la naturo. Mi estas ĉiutage en
baloj. Tie ni jam havas eĉ nian propran kartan kompanion: la ministro
de la Aferoj Eksterlandaj, la franca ambasadoro, la ambasadoroj angla
kaj germana kaj mi. Kaj ni tiel laciĝas de la ludado, kiel vi ne povas
prezenti al vi. Kiam mi suprenkuras per la ŝtuparo al mi en la kvaran
etaĝon, mi diras nur al la kuiristino: &quot;Prenu, Maŭrinjo, la
superveston ...&quot; Ha, kion mi babilas, ― mi tute forgesis, ke mi loĝas
en la beletaĝo. Mi havas unu ŝtuparon ... Kaj interese estas enrigardi
en mian antaŭĉambron, kiam mi ankoraŭ ne vekiĝis: grafoj kaj princoj
tie sin puŝas kaj zumas, kiel burdoj, oni nur aŭdas &quot;ĵ ... ĵ ... ĵ
...&quot; Iafoje vi tie trovos ankaŭ ministron ... <i class="stage">(La urbestro kaj la
ceteraj kun timo leviĝas de siaj seĝoj.)</i> Al mi oni eĉ en leteroj
skribas: ekscelenco. Unu fojon mi eĉ estis estro de departemento.
Strange: la direktoro forveturis ― kien li forveturis, oni ne scias.
Nu, kompreneble, oni komencis priparoladi: kion kaj kiel fari, kiu
devas okupi la lokon? Multaj el la generaloj havis deziron kaj provis,
sed kiam ili aliris pli proksime, ― ne: tro malfacile. Laŭ la unua
rigardo ĝi ŝajnas eĉ facila, sed kiam oni komencas ― ho, la diablo
ĝin prenu! Poste ili vidis, ke ili nenion povas fari, ― nu, oni devas
sin turni al mi. Kaj tuj en la momento en la stratoj ekkuris kurieroj,
kurieroj, kurieroj ... Vi povas prezenti al vi, sole da kurieroj
tridek-kvin miloj! Kia situacio, mi demandas? &quot;Ivan Aleksandroviĉ, iru
administri la departementon?&quot; Mi konfesas, mi iom konfuziĝis, mi
eliris en mia nokta robo; mi volis rifuzi, sed mi ekpensis, pri tio ĉi
ekscios la regnestro, nu, kaj ankaŭ por mia listo de servado ...
&quot;bone, mi diras, mi akceptas la oficon, mi akceptas, ― mi diras, ―
mi konsentas, ― mi diras, ― mi akceptas, sed memoru, ke ĉe mi ĉio
devas esti en plej severa maniero! ĉe mi atentu bone! ĉe mi ...&quot; Kaj
efektive: ĉiufoje, kiam mi trairadis tra la departemento ― tute kiel
tertremo ― ĉio tremas, kiel aŭtuna folio. <i class="stage">(La urbestro kaj aliaj
tremas de timo; Ĥlestakov flamiĝas pli forte.)</i> Ho, mi ŝerci ne amas!
Mi al ili ĉiuj instruis disciplinon. Min timas eĉ la regna
konsilantaro mem. Kaj kion efektive? Mi estas tia! Mi al neniu donas
indulgon ... mi diras al ĉiuj ... Mi mem min konas, mem. Mi estas ĉie,
ĉie. Ĉiun tagon mi veturas en la imperiestran palacon. Tuj morgaŭ oni
donos al mi rangon de feldmarŝ... <i class="stage">(Ekglitas kaj estas jam falonta sur
la plankon, sed la oficistoj kun respekto lin subtenas.)</i>
</p>

<p class="sp">
<span class="speaker">Urbestro</span>. ―
 <i class="stage">alirante kaj tremante per la tuta
korpo, penas paroli.</i> 
Ha, eks ... eks ... eksce ...</p>

<p class="sp">
<span class="speaker">Ĥlestakov</span>. ―
 <i class="stage">per rapida abrupta
voĉo.</i> 
Kio estas?</p>

<p class="sp">
<span class="speaker">Urbestro</span>. ―
Ha, eks ... eks ... eksce ... Via ...
</p>

<p class="sp">
<span class="speaker">Ĥlestakov</span>. ―
Mi nenion komprenas, ĉio estas sensencaĵo.
</p>

<p class="sp">
<span class="speaker">Urbestro</span>. ―
Eksce ... Via ... Via ... moŝto ... princa moŝto, ĉu vi
ne bonvolos ripozi? ... Jen estas ĉambro kaj ĉio, kio estas necesa.
</p>

<p class="sp">
<span class="speaker">Ĥlestakov</span>. ―
Ripozi? Sensencaĵo! Bone, mi estas preta ripozi. Via
matenmanĝo, sinjoroj, estas bona ... mi estas kontenta.
<i class="stage">(Deklamante.)</i> Laberdano! Laberdano! <i class="stage">(Li eniras en la flankan
ĉambron, post li la urbestro.)</i>
</p>
</div>


<div class="@type">
<h3 class="head">Sceno VII.</h3>
<p><i class="stage">
	      La SAMAJ, krom ĤLESTAKOV kaj la URBESTRO.
</i></p>

<p class="sp">
<span class="speaker">Bobĉinskij</span>. ―
 <i class="stage">al
Dobĉinskij.</i> 
Jen tio ĉi, Pjotr Ivanoviĉ, estas
homo! Jen kio estas homo! En mia tuta vivo mi neniam estis apude de
tia grava persono, mi preskaŭ mortis de timo. Kiel vi pensas, Pjotr
Ivanoviĉ, kiu li estas en la konsiderado de rango?
</p>

<p class="sp">
<span class="speaker">Dobĉinskij</span>. ―
Mi pensas, ke li estas preskaŭ generalo.
</p>

<p class="sp">
<span class="speaker">Bobĉinskij</span>. ―
Kaj mi pensas, ke generalo ne povas havi eĉ la plej
malgrandan komparon kun li; kaj se li estas generalo, tiam li certe
estas la plej granda, generalisimo. Vi aŭdis, kiel li dispremis la
regnan konsilantaron? Ni iru, ni rakontu plej rapide al Ammos
Fjodoroviĉ kaj al Korobkin. Adiaŭ, Anna Andrejevna!
</p>

<p class="sp">
<span class="speaker">Dobĉinskij</span>. ―
Adiaŭ, kara sinjorino! <i class="stage">(Ambaŭ foriras.)</i>
</p>

<p class="sp">
<span class="speaker">Artemij Filippoviĉ</span>. ―
 <i class="stage">al Luka
Lukiĉ.</i> 
Estas vere terure; kaj kial ―
mi eĉ mem ne scias. Kaj ni eĉ ne estas en uniformoj. Nu, kio estos, se
li, leviĝinte de la dormado, forkurigos raporton al Peterburgo?
<i class="stage">(Foriras en meditado kune kun la inspektoro de lernejoj.)</i> Adiaŭ,
sinjorino.
</p>
</div>


<div class="@type">
<h3 class="head">Sceno VIII.</h3>
<p><i class="stage">
		 ANNA ANDREJEVNA kaj MARJA ANTONOVNA.
</i></p>

<p class="sp">
<span class="speaker">Anna Andrejevna</span>. ―
Ha, kiel agrabla!
</p>

<p class="sp">
<span class="speaker">Marja Antonovna</span>. ―
Ha, kia ĉarmulo!
</p>

<p class="sp">
<span class="speaker">Anna Andrejevna</span>. ―
Sed kia delikata sintenado! Oni tuj povas vidi, ke
li estas ĉefurba peco; la manieroj kaj ĉio estas tiaj ... Ha, kiel
bone! Mi terure amas tiajn junajn homojn! Mi estis tute ravita. Tamen
mi tre plaĉis al li: mi rimarkis ― li ĉiam ĵetadis rigardon sur min.
</p>

<p class="sp">
<span class="speaker">Marja Antonovna</span>. ―
Ha, panjo, min li rigardadis!
</p>

<p class="sp">
<span class="speaker">Anna Andrejevna</span>. ―
Mi petas vin, iru for kun via absurdaĵo! ĝi tie ĉi
estas tute ne ĝustaloka.
</p>

<p class="sp">
<span class="speaker">Marja Antonovna</span>. ―
Ne, panjo, kredu al mi.
</p>

<p class="sp">
<span class="speaker">Anna Andrejevna</span>. ―
Nu, jen! Dio ŝin gardu, ke ŝi ne restu iam sen
disputado! Ŝi ne povas, absolute ne povas! Kiel venus al li en la
kapon rigardi vin? Kaj por kio li vin rigardus?
</p>

<p class="sp">
<span class="speaker">Marja Antonovna</span>. ―
Kredu al mi, panjo, li ĉiam rigardadis. Kaj kiam
li komencis paroli pri literaturo, li min ekrigardis, kaj poste, kiam
li rakontis, kiel li ludas kartojn kun la ambasadoroj, li ankaŭ tiam
min ekrigardis.
</p>

<p class="sp">
<span class="speaker">Anna Andrejevna</span>. ―
Nu, povas esti, ke ian unu fojon, kaj eĉ tion nur
simple, nur por ne ofendi vin. &quot;Ha, ― li diris al si, ― mi faros al
ŝi la plezuron, mi ankaŭ al ŝi ĵetos unu rigardon!&quot;
</p>
</div>


<div class="@type">
<h3 class="head">Sceno IX.</h3>

<p><i class="stage">
		      La SAMAJ kaj la URBESTRO.
</i></p>

<p class="sp">
<span class="speaker">Urbestro</span>. ―
 <i class="stage">eniras tre mallaŭte per la
pintoj de la piedoj.</i> 
Ŝŝ ... ŝŝ ...
</p>

<p class="sp">
<span class="speaker">Anna Andrejevna</span>. ―
Kio estas?
</p>

<p class="sp">
<span class="speaker">Urbestro</span>. ―
Mi jam eĉ bedaŭras, ke mi lin drinkigis. Nu, kio estos,
se almenaŭ unu duono de tio, kion li parolis, estas vero?
<i class="stage">(Enpensiĝas.)</i> Kaj kiel eĉ ĝi povus esti nevero? Drinkinte homo ĉion
elportas eksteren: kio en la koro, tio sur la lango. Kompreneble, li
iom mensogetis; sed sen mensogeto ekzistas ja nenia parolado. Kun
ministroj li ludas kaj en la imperiestran palacon li veturas ... Nu,
efektive, ju pli mi meditas ... la diablo scias, mi ne scias eĉ, kio
fariĝas en mia kapo: estas al mi tute tiel, kvazaŭ aŭ mi staras sur ia
alta turo, aŭ oni volas min pendigi.
</p>

<p class="sp">
<span class="speaker">Anna Andrejevna</span>. ―
Kaj mi sentis absolute nenian timon; mi simple
vidis en li homon kleran, grandmondan, homon de pli alta tono, kaj pri
liaj rangoj mi tute ne zorgas.
</p>

<p class="sp">
<span class="speaker">Urbestro</span>. ―
Nu, vi ja estas ... virinoj! Ĉio estas finita, tiu ĉi
sola vorto sufiĉas. Por vi ĉio estas bagateloj! Subite vi elĵetas ian
vorton nek al teksto nek al preteksto. Vin oni iom vergos, kaj ĉio
finiĝos kaj la edzon oni tiel regalos, ke ne restos de li eĉ
postesigno. Vi, mia koro, tenis vin kun li tiel libere, kvazaŭ li
estus ia Dobĉinskij.
</p>

<p class="sp">
<span class="speaker">Anna Andrejevna</span>. ―
Pri tio ĉi mi jam konsilas al vi ne
maltrankviliĝi. Ni ion scias ... <i class="stage">(ĵetas rigardojn al la filino.)</i>
</p>

<p class="sp">
<span class="speaker">Urbestro</span>. ―
 <i class="stage">sola.</i> 
Nu, kion oni povas kun vi paroli! Kia okazo
efektive! Ĝis nun mi ne povas trankviliĝi de timo. <i class="stage">(Malfermas la
pordon kaj parolas tra la pordo.)</i> Miŝka, voku la policanojn;
Svistunov-on kaj Derĵimorda-n; ili estas tie ĉi ne malproksime ie post
la pordego. <i class="stage">(Post malgranda silento.)</i> Mirinda fariĝis nun ĉio en la
mondo: se ili almenaŭ havus gravan eksteraĵon! Sed ili estas
malgrasaj, maldikaj,― kiel vi povas diveni, kio ili estas? Se li
almenaŭ estas militista, li tamen havas ian eksteraĵon; sed kiam li
surmetos sur sin fraketon, ― nu, tiam li estas simple kiel muŝo kun
detranĉitaj flugiloj. Kaj li ja longe tenis sin forte en la hotelo,
ŝprucigis tiajn alegoriojn kaj kaŝitajn sencojn, ke ŝajnis, ke oni
neniam divenos la veron. Kaj tamen jen li fine estas kaptita. Kaj li
eĉ elbabilis pli ol oni bezonis. Oni tuj vidas, ke li estas homo juna.
</p>
</div>


<div class="@type">
<h3 class="head">Sceno X.</h3>

<p><i class="stage">
			  La SAMAJ kaj OSIP.
     Ĉiuj kuras al li renkonte, farante signojn per la fingroj.
</i></p>

<p class="sp">
<span class="speaker">Anna Andrejevna</span>. ―
Venu ĉi tien, mia kara!
</p>

<p class="sp">
<span class="speaker">Urbestro</span>. ―
Ŝŝ! ... kio? kio? dormas?
</p>

<p class="sp">
<span class="speaker">Osip</span>. ―
Ankoraŭ ne, li iom sin eltiras.
</p>

<p class="sp">
<span class="speaker">Anna Andrejevna</span>. ―
Aŭskultu, kiel oni vin nomas?
</p>

<p class="sp">
<span class="speaker">Osip</span>. ―
Osip, sinjorino.
</p>

<p class="sp">
<span class="speaker">Urbestro</span>. ―
 <i class="stage">al la edzino kaj filino.</i>
Sufiĉe, sufiĉe! <i class="stage">(Al Osip.)</i>
Nu, kiel, mia amiko, ĉu oni donis al vi bone manĝi?
</p>

<p class="sp">
<span class="speaker">Osip</span>. ―
Oni donis manĝi, mi dankas humile; bone manĝi.
</p>

<p class="sp">
<span class="speaker">Anna Andrejevna</span>. ―
Nu, kiel, diru al mi: al via sinjoro. mi pensas,
veturas tro multe da grafoj kaj princoj?
</p>

<p class="sp">
<span class="speaker">Osip</span>. ―
 <i class="stage">al si mem</i> 
Kion diri? Se oni nun donis al mi bone manĝi,
sekve poste oni ankoraŭ pli bone
donos. <i class="stage">(Laŭte.)</i> Jes, venas ankaŭ
grafoj.
</p>

<p class="sp">
<span class="speaker">Marja Antonovna</span>. ―
Karulo mia, Osip, kia belulo estas via sinjoro!
</p>

<p class="sp">
<span class="speaker">Anna Andrejevna</span>. ―
Kaj kiel, diru, Osip, mi vin petas, kiel li ...
</p>

<p class="sp">
<span class="speaker">Urbestro</span>. ―
Sed ĉesu do, mi petas! Per tiaj senenhavaj paroloj vi nur
malhelpas min. Nu, kiel, mia amiko?
</p>

<p class="sp">
<span class="speaker">Anna Andrejevna</span>. ―
Kaj kian rangon havas via sinjoro?
</p>

<p class="sp">
<span class="speaker">Osip</span>. ―
Rangon, ― kompreneble kian.
</p>

<p class="sp">
<span class="speaker">Urbestro</span>. ―
Ha. mia Dio. vi ne ĉesas kun viaj malsaĝaj demandoj! vi
ne lasas eĉ unu vorton paroli pri afero pli grava. Nu kiel, mia amiko,
kia estas via sinjoro? severa? amas insulti aŭ ne?
</p>

<p class="sp">
<span class="speaker">Osip</span>. ―
Jes, li amas ordon. Li ne indulgas, se io estas ne en ordo.
</p>

<p class="sp">
<span class="speaker">Urbestro</span>. ―
Kaj al mi tre plaĉas via vizaĝo. Amiko, vi certe estas
bona homo. Nu, kiel ...
</p>

<p class="sp">
<span class="speaker">Anna Andrejevna</span>. ―
Aŭskultu, Osip, kaj kian uniformon via sinjoro tie
portas? ...
</p>

<p class="sp">
<span class="speaker">Urbestro</span>. ―
Ĉesu do, mi petas, vi, klakistinoj! Tie ĉi estas afero
grava: afero pri homa vivo ... <i class="stage">(Al Osip.)</i> Nu, mia amiko, efektive vi
tre plaĉas al mi. En la vojo ne malhelpas, se oni trinkas superfluan
glason da teo ― estas nun iom malvarme, ― prenu do kelke da rubloj
por teo.
</p>

<p class="sp">
<span class="speaker">Osip</span>. ―
 <i class="stage">prenante la monon.</i> 
Mi humile vin dankas, sinjoro! Dio donu
al vi plenan sanecon! vi helpis malriĉan homon.
</p>

<p class="sp">
<span class="speaker">Urbestro</span>. ―
Bone, bone, mi mem ankaŭ
ĝojas. Kaj kiel, mia amiko ...
</p>

<p class="sp">
<span class="speaker">Anna Andrejevna</span>. ―
Aŭskultu, Osip, kiaj
okuloj plej multe plaĉas al
via sinjoro?
</p>

<p class="sp">
<span class="speaker">Marja Antonovna</span>. ―
Osip, mia karulo! kian malgrandan nazeton via
sinjoro havas!
</p>

<p class="sp">
<span class="speaker">Urbestro</span>. ―
Sed haltu, lasu min! ... <i class="stage">(Al Osip.)</i> Kaj kiel, mia
amiko, diru, mi vin petas: kion via sinjoro pli atentas, t.e., kio al
li pli plaĉas en vojaĝo?
</p>

<p class="sp">
<span class="speaker">Osip</span>. ―
Li amas, laŭ la cirkonstancoj, kiel venas la okazoj. Plej
multe li amas, ke oni lin bone akceptu, ke la regalado estu bona.
</p>

<p class="sp">
<span class="speaker">Urbestro</span>. ―
Bona?
</p>

<p class="sp">
<span class="speaker">Osip</span>. ―
Jes, bona. Jen ekzemple eĉ pri mi, kvankam mi estas simple
lia servanto, li tamen ankaŭ rigardas, ke ankaŭ al mi estu bone. Per
Dio! Ofte, kiam ni ie gastas, li demandas min: &quot;kiel, Osip, ĉu oni vin
bone regalis?&quot; ― &quot;Malbone, via moŝto!&quot; ― &quot;Eh,― li diras, ― tio ĉi,
Osip, estas malbona mastro. Vi, ― li diras, ― memorigu min, kiam mi
venos hejmen.&quot; ― &quot;Ha, ― mi diras al mi. <i class="stage">(Svingas la manon.)</i> ― Dio
lin pardonu! mi estas homo simpla.&quot;
</p>

<p class="sp">
<span class="speaker">Urbestro</span>. ―
Bone, bone, prave vi parolas. Antaŭe mi donis al vi por
teo, nun prenu ankoraŭ, krom tio, por krakenoj.
</p>

<p class="sp">
<span class="speaker">Osip</span>. ―
Por kio vi estas tiel favora al mi? <i class="stage">(Kaŝas la monon.)</i>
Almenaŭ mi jam trinkos pro via sano.
</p>

<p class="sp">
<span class="speaker">Anna Andrejevna</span>. ―
Venu, Osip, al mi, vi ankaŭ ricevos.
</p>

<p class="sp">
<span class="speaker">Marja Antonovna</span>. ―
Osip, mia karulo, kisu vian sinjoron!
</p>

<p><i class="stage">(El la najbara ĉambro oni aŭdas tuseton de Ĥlestakov.)</i></p>

<p class="sp">
<span class="speaker">Urbestro</span>. ―
Ŝŝ! <i class="stage">(Stariĝante
sur la pintoj de la piedoj; ĉiuj parolas
mallaŭte.)</i> Dio vin gardu de bruado! Iru! sufiĉos al vi.
</p>

<p class="sp">
<span class="speaker">Anna Andrejevna</span>. ―
Ni iru, Manjo! mi diros al vi kion mi rimarkis ĉe
la gasto kaj pri kio nur ni ambaŭ povas paroli.
</p>

<p class="sp">
<span class="speaker">Urbestro</span>. ―
Ho, ili jam tie parolos! Mi pensas: se oni nur volus iri
kaj aŭdi, oni poste ŝtopus al si la orelojn. <i class="stage">(Turnante sin al Osip.)</i>
Nu, mia amiko ...
</p>
</div>


<div class="@type">
<h3 class="head">Sceno XI.</h3>
<p><i class="stage">
		 La SAMAJ, DERĴIMORDA kaj SVISTUNOV.
</i></p>

<p class="sp">
<span class="speaker">Urbestro</span>. ―
Ŝŝ! he, kiel la kurbakruraj
ursoj frapas per siaj botoj!
Ili paŝas tiel brue, kvazaŭ iu deĵetadus kvardek pundojn de
veturigilo! Kie la diablo vin pelas?
</p>

<p class="sp">
<span class="speaker">Derĵimorda</span>. ―
Mi estis laŭ ordono...
</p>

<p class="sp">
<span class="speaker">Urbestro</span>. ―
Ŝŝ! <i class="stage">(Fermas al li la buŝon.)</i> He, kiel la korniko
ekkrakis! <i class="stage">(Imitas lin.)</i> Mi estis laŭ ordono! Kriegas kvazaŭ el
bareloj! <i class="stage">(Al Osip.)</i> Nu, amiko, vi iru, pretigu tie por la sinjoro,
kion oni bezonas. Ĉion, kio estas en la domo, postulu. <i class="stage">(Osip
foriras.)</i> Kaj vi staru sur la perono kaj ne moviĝu de la loko! Kaj
neniun flankan personon enlasu en la domon, precipe komercistojn! Se
vi eĉ unu el ili enlasos, tiam ... Apenaŭ vi ekvidos, ke iras iu kun
petoskribo, aŭ se eĉ sen petoskribo, sed similas tian homon, kiu volas
prezenti petoskribon kontraŭ mi, ― pugnu lin rekte en la kolon!
Tiamaniere! Forte! <i class="stage">(Montras per la piedo puŝadon.)</i> Vi aŭdas? Ŝŝ ...
ŝŝ ... <i class="stage">(Foriras per la pintoj de la piedoj post la policanoj. La
kurteno falas.)</i>
</p>
</div>
<hr>
<div class="footer"><a href="kvara.html">Akto kvara &gt;&gt;</a></div>
</body>
</html>
