<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>Akto kvina</title>
</head>
<body background="../bld/papero.jpg">
<div class="header">
<span class="header_left"><a href="kvara.html">&lt;&lt; Akto kvara</a></span><span class="header_center"> <a href="index.html">N. V. Gogol:
      
          La revizoro
        </a></span>
</div>
<hr>
<h3 class="head">Akto kvina</h3>

<p><i class="stage">
			   La sama ĉambro.
</i></p>

<div class="@type">
<h3 class="head">Sceno I.</h3>

<p><i class="stage">
	  La URBESTRO, ANNA ANDREJEVNA kaj MARJA ANTONOVNA.
</i></p>

<p class="sp">
<span class="speaker">Urbestro</span>. ―
Kiel, Anna Andrejevna? He? Ĉu vi pensis iom pri ĉi tio?
Jen, kia riĉa akiro, kanajlaĵo! Nu, konfesu malkaŝe: vi ja eĉ ne
sonĝis pri tio ― simple el ia urbestredzino subite fariĝi ... fi,
kanajlaĵo! ... Kun kia diablo vi parenciĝis!
</p>

<p class="sp">
<span class="speaker">Anna Andrejevna</span>. ―
Tute ne; mi de longe ĉi tion sciis. Por vi ĝi
estas mirindaĵo, ĉar vi estas simpla homo, vi neniam vidis bonordajn
homojn.
</p>

<p class="sp">
<span class="speaker">Urbestro</span>. ―
Mi mem, mia kara, estas bonorda homo. Tamen efektive,
kiam mi ekpensas, Anna Andrejevna, pri tio, kiaj birdoj ni ambaŭ
fariĝis! He, Anna Andrejevna! Ni alte ekflugis, diabloj ĝin prenu!
Nu, atendu, nun mi instruos ĉiujn tiujn amantojn de petoskriboj kaj
denuncoj! He, kiu tie estas? <i class="stage">(Eniras superpolicano.)</i> Ha, ĝi estas
vi, Ivan Karpoviĉ! Voku, mia kara, ĉi tien la komercistojn. Nun mi
ilin prilaboros, la kanajlojn! Plendi kontraŭ mi! Vidu ilin, la
malbenitan judan popolon! Atendu do, miaj kolombetoj! Antaŭe mi
regaladis vin nur ĝis la lipharoj, sed nun mi vin regalos ĝis la
barbo. Enskribu ĉiujn, kiuj iris plendi kontraŭ mi, kaj antaŭ ĉio
tiujn skribistojn, skribistojn, kiuj artifikadis por ili petoskribojn,
Kaj anoncu al ĉiuj, ke oni sciu: jen, diru, kian honoron Dio sendis al
la urbestro, ke li edzinigas sian filinon ne kun ia simpla homo, sed
kun tia, kia ĝis nun neniam ankoraŭ ekzistis en la mondo, kun tia, kiu
povas ĉion fari, ĉion, ĉion, ĉion! Al ĉiuj anoncu, ke ĉiuj sciu. Kriu
al la tuta popolo, batu la sonorilojn, diablo ĝin prenu! Jam se estas
soleno, ĝi estu soleno! <i class="stage">(La superpolicano foriras.)</i> Sekve jen, kiel
estas, Anna Andrejevna, he? Kiel do nun, kie ni loĝos? Ĉi tie aŭ en
Peterburgo?
</p>

<p class="sp">
<span class="speaker">Anna Andrejevna</span>. ―
Kompreneble, en Peterburgo. Kiel oni povas resti
ĉi tie!
</p>

<p class="sp">
<span class="speaker">Urbestro</span>. ―
Nu, se en Peterburgo, ĝi estu en Peterburgo; tamen estus
bone ankaŭ ĉi tie. Nu, mi opinias, la urbestrecon ni devas nun ĵeti al
la diablo? Jes, Anna Andrejevna?
</p>

<p class="sp">
<span class="speaker">Anna Andrejevna</span>. ―
Kompreneble, kiel oni povas nun paroli pri
urbestreco!
</p>

<p class="sp">
<span class="speaker">Urbestro</span>. ―
Nune ja, kiel vi pensas, Anna Andrejevna, nun oni povas
kapti grandan rangon, ĉar li estas frato-kamarado kun ĉiuj ministroj
kaj li veturas en la palacon de la regnestro, tial li povas aranĝi
tian antaŭenŝovon, ke poste mi povus eĉ enrampi inter la generalojn.
Kiel vi opinias, Anna Andrejevna, ĉu mi povas enrampi inter la
generalojn?
</p>

<p class="sp">
<span class="speaker">Anna Andrejevna</span>. ―
Ankaŭ demando! kompreneble, vi povas.
</p>

<p class="sp">
<span class="speaker">Urbestro</span>. ―
Kaj, diablo ĝin prenu, belege estas esti generalo!
kavaliraĵon oni metas al vi trans la ŝultron ... kaj kia kavaliraĵo
estas preferinda, Anna Andrejevna, ruĝa aŭ blua?
</p>

<p class="sp">
<span class="speaker">Anna Andrejevna</span>. ―
Kompreneble, blua estas pli bona.
</p>

<p class="sp">
<span class="speaker">Urbestro</span>. ―
He? vidu, kion ŝi ekvolis! Bona estus ankaŭ ruĝa.
Efektive ja kial mi volus esti generalo? Ĉar se ekzemple vi devas ien
veturi, ― kurieroj kaj adjutantoj ĉiam rapidas antaŭe: &quot;ĉevalojn!&quot;
Kaj tiam en la stacioj oni al neniu donas, ĉiuj devas atendi: ĉiuj
tiuj titolaj konsilantoj, kapitanoj, urbestroj ... kaj vi al neniu
donas eĉ la plej malgrandan atenton. Vi tagmanĝas ie ĉe la
guberniestro, kaj tie la urbestro staru kaj atendu! he, he, he.
<i class="stage">(Forte ridegas.)</i> Jen kanajlaĵo, kio estas alloga!
</p>

<p class="sp">
<span class="speaker">Anna Andrejevna</span>. ―
Al vi nur ĉio maldelikata plaĉas Vi devas memori,
ke la vivon ni devas tute ŝanĝi, ke viaj konatoj de nun estos ne ia
juĝisto-hundisto, kun kiu vi veturas ĉasi leporojn, aŭ Zemlanika:
kontraŭe, viaj konatoj estos homoj kun la plej aristokrata konduto:
grafoj kaj ĉiuj salonuloj... Sed efektive mi tre timas pro vi: iafoje
vi subite elparolas tian vorton, kian oni en bona societo neniam
aŭdas.
</p>

<p class="sp">
<span class="speaker">Urbestro</span>. ―
Nu, kio do? Vorto ja ne malutilas.
</p>

<p class="sp">
<span class="speaker">Anna Andrejevna</span>. ―
Jes, bona ĝi estis, dum vi estis urbestro; sed tie
la vivo estos ja tute alia.
</p>

<p class="sp">
<span class="speaker">Urbestro</span>. ―
Jes, tie, oni diras, ekzistas du fiŝetoj: mareno kaj
truto, tiel bongustaj, ke oni lekas al si la fingrojn, kiam oni ilin
manĝas.
</p>

<p class="sp">
<span class="speaker">Anna Andrejevna</span>. ―
Li ĉiam nur pri fiŝetoj revas! Mi volas nepre, ke
nia domo estu la unua en la ĉefurbo kaj ke en mia ĉambro estu tia
parfumo, ke oni ne facile povu eniri kaj oni devu fermeti al si la
okulojn. <i class="stage">(Fermetas la okulojn kaj flaras.)</i> Ha, kiel bone!
</p>
</div>


<div class="@type">
<h3 class="head">Sceno II.</h3>
<p><i class="stage">
		      La SAMAJ kaj KOMERCISTOJ.
</i></p>

<p class="sp">
<span class="speaker">Urbestro</span>. ―
Ha, bonan tagon, miaj plej amataj!
</p>

<p class="sp">
<span class="speaker">Komercistoj</span>. ―
 <i class="stage">salutante.</i>Ni deziras al vi sanon, nia patro!
</p>

<p class="sp">
<span class="speaker">Urbestro</span>. ―
Nu, miaj kolombetoj, kiel vi fartas? Kiel iras via
komercaĵo? Kio, samovaristoj, arŝinistoj, plendi vi ekvolis?
Arĥifriponoj, protokanajloj, maraj trompistoj! Plendi? Nu, multe vi
atingis? Jen, ili pensas, oni tuj metos lin en malliberejon! ... Ĉu vi
scias, sep diabloj kaj unu diablino batu al vi la dentojn, ke ...
</p>

<p class="sp">
<span class="speaker">Anna Andrejevna</span>. ―
Ha, mia Dio, kiajn vortojn, Antoĉjo, vi ŝutas!
</p>

<p class="sp">
<span class="speaker">Urbestro</span>. ―
 <i class="stage">malkontente.</i>Ha, ne estas nun la tempo por pensi pri
vortoj! Ĉu vi scias, ke tiu sama oficisto, al kiu vi plendis, edziĝas
nun kun mia filino? Kio? Ha? Kion vi nun diros? Nun mi vin! ... Vi
trompas la popolon ... Vi faras kontrakton kun la regna kaso ― pri
centmil rubloj vi ĝin trompas, donante putran drapon, kaj poste vi
oferdonas dudek arŝinojn, kaj vi postulas ankoraŭ, ke oni donu al vi
rekompencon por ĉi tio! Ja se oni scius, oni vin ... Kaj li ŝovas
ankoraŭ antaŭen sian ventron: li estas komercisto, lin ne tuŝu. &quot;Ni,
― li diras, ― ne staras pli malalte ol la nobeloj.&quot; Jes, nobelo ...
ha, vi, abomena besto! Nobelo lernas sciencojn; lin oni eĉ vergas en
la lernejo, sed pro afero bona, por ke li sciu ĉion utilan. Kaj vi kio
estas? Vi komencas per friponaĵoj, vin la mastro batas por tio, ke vi
ne scias trompi. Kiam vi estas ankoraŭ bubeto, ne scias ankoraŭ
&quot;Patron nian&quot;, vi jam trompas; kaj kiam via ventro bareliĝas kaj vi
plene ŝtopas al vi la poŝojn, tiam vi levas la nazon! Vidu, kia grava
persono! Tial ke vi eltrinkas dekses samovarojn en tago, tiel vi levas
la nazon? Sed mi kraĉas al via kapo kaj al via graveco!
</p>

<p class="sp">
<span class="speaker">Komercistoj</span>. ―
 <i class="stage">salutante.</i>Pardonu nin, Anton Antonoviĉ!
</p>

<p class="sp">
<span class="speaker">Urbestro</span>. ―
Plendi? Kaj kiu helpis vin friponi, kiam vi konstruis
ponton kaj kalkule enskribis lignon por dudek mil rubloj, dum en
efektiveco vi ne donis eĉ por cent rubloj? Mi vin helpis, vi, kapra
barbo! Vi tion ĉi forgesis? Se mi raportus pri tio ĉi, mi povus vin
forsendigi Siberion! Kion vi diros? Ha?
</p>

<p class="sp">
<span class="speaker">Unu el la komercistoj</span>. ―
Ni konfesas nian kulpon. Anton Antonoviĉ!
Satano nin tentis. Jam neniam en la tuta vivo ni plendos. Postulu
kontentigon kian ajn vi volas, nur ne koleru!
</p>

<p class="sp">
<span class="speaker">Urbestro</span>. ―
Ne koleru! Jen vi nun kuŝas antaŭ miaj piedoj. Kial? Ĉar
la sorto min favoris; sed, se la venko estus eĉ iomete sur via flanko,
tiam vi, kanajlo, enpremus min profunde en koton kaj vi eĉ pezan
trabon metus sur min.
</p>

<p class="sp">
<span class="speaker">Komercistoj</span>. ―
 <i class="stage">kliniĝas al la piedoj de la urbestro.</i>Ne pereigu
nin, Anton Antonoviĉ!
</p>

<p class="sp">
<span class="speaker">Urbestro</span>. ―
&quot;Ne pereigu!&quot; Nun vi petegas &quot;ne pereigu&quot;,
kaj antaŭe kio estis? Mi povus vin ... <i class="stage">(Svinginte la manon.)
</i>Nu, sed Dio vin pardonu! Sufiĉe! Mi ne memoras longe
la malbonon; sed nun rigardu, atentu bone! Mi edzinigas
mian filinon ne kun ia simpla nobelo: rigardu, ke la gratulo
estu ... vi komprenas? Ne esperu kvietiĝi per ia sekigita
sturgeto aŭ per konuso da sukero ... Nu, iru kun Dio! (<i class="stage">La
komercistoj foriras.)</i>
</p>
</div>


<div class="@type">
<h3 class="head">Sceno III.</h3>

<p><i class="stage">
 La SAMAJ, AMMOS FJODOROVIĈ, ARTEMIJ FILIPPOVIĈ, poste RASTAKOVSKIJ.
</i></p>

<p class="sp">
<span class="speaker">Ammos Fjodoroviĉ</span>. ―
 <i class="stage">ankoraŭ en la pordo.</i>Ĉu mi povas kredi al la
famo, Anton Antonoviĉ? La sorto sendis al vi eksterordinaran feliĉon?
</p>

<p class="sp">
<span class="speaker">Artemij Filippoviĉ</span>. ―
Mi havas la honoron gratuli vin pro la
eksterordinara feliĉo. Mi kore ekĝojis, kiam mi aŭdis. <i class="stage">(Li kisas la
manon de Anna Andrejevna.)</i> Anna Andrejevna! <i class="stage">(Kisante la manon de
Marja Antonovna.)</i> Marja Antonovna!
</p>

<p class="sp">
<span class="speaker">Rastakovskij</span>. ―
 <i class="stage">eniras.</i>Al Anton Antonoviĉ mian gratulon! Dio
longigu vian vivon kaj la vivon de la nova paro kaj Li donu al vi
idaron grandnombran, nepojn kaj pranepojn! Anna Andrejevna! <i class="stage">(Kisas la
manon de Anna Andrejevna.)</i> Marja Antonovna! <i class="stage">(Kisas la manon de Marja
Antonovna.)</i>
</p>
</div>


<div class="@type">
<h3 class="head">Sceno IV.</h3>

<p><i class="stage">
	      La SAMAJ, KOROBKIN kun la EDZINO, LULUKOV.
</i></p>

<p class="sp">
<span class="speaker">Korobkin</span>. ―
Mi havas la honoron gratuli Antonon Antonoviĉon! Anna
Andrejevna! <i class="stage">(Kisas la manon de Anna Andrejevna.)</i> Marja Antonovna!
<i class="stage">(Kisas ŝian manon.)</i>
</p>

<p class="sp">
<span class="speaker">Edzino de Korobkin</span>. ―
Mi kore vin gratulas, Anna Andrejevna, pro la
nova feliĉo.
</p>

<p class="sp">
<span class="speaker">Lulukov</span>. ―
Mi havas la honoron gratuli, Anna Andrejevna! <i class="stage">(Kisas ŝian
manon kaj poste, turninte sin al la rigardantoj, klakas per la lango
kun mieno de braveco.)</i> Marja Antonovna! Mi havas la honoron gratuli.
<i class="stage">(Kisas ŝian manon kaj turnas sin al la rigardantoj kun tia sama
braveco.)</i>
</p>
</div>


<div class="@type">
<h3 class="head">Sceno V.</h3>

<p><i class="stage">
	MULTO DA GASTOJ en nigraj surtutoj kaj frakoj aliras
	 antaŭe al la mano de Anna Andrejevna, dirante: &quot;Anna
	Andrejevna!&quot; poste al Marja Antonovna, dirante: &quot;Marja
	Antonovna!&quot; BOBĈINSKIJ kaj DOBĈINSKIJ sin
	 trapuŝas.
</i></p>

<p class="sp">
<span class="speaker">Bobĉinskij</span>. ―
Mi havas la honoron gratuli!
</p>

<p class="sp">
<span class="speaker">Dobĉinskij</span>. ―
Anton Antonoviĉ! Mi havas la honoron gratuli.
</p>

<p class="sp">
<span class="speaker">Bobĉinskij</span>. ―
Ni gratulas pro la feliĉa fariĝo!
</p>

<p class="sp">
<span class="speaker">Dobĉinskij</span>. ―
Anna Andrejevna!
</p>

<p class="sp">
<span class="speaker">Bobĉinskij</span>. ―
Anna Andrejevna! <i class="stage">(Ambaŭ aliras samtempe kaj kunpuŝiĝas
per la fruntoj.')</i>
</p>

<p class="sp">
<span class="speaker">Dobĉinskij</span>. ―
Marja Antonovna! <i class="stage">(Kisas ŝian manon.)</i> Mi havas la
honoron gratuli. Vi havos grandan, grandan bonstaton, vi portos oran
veston kaj vi manĝos diversajn delikatajn supojn, tre amuze vi pasigos
la tempon ...
</p>

<p class="sp">
<span class="speaker">Bobĉinskij</span>. ―
 <i class="stage">interrompante.</i>Marja Antonovna, mi havas la honoron
gratuli! Dio donu al vi ĉiuspecan riĉecon, multe da mono kaj fileton
tian malgrandan, jen tian! <i class="stage">(Montras per la mano.)</i> Ke oni povu sidigi
lin sur la manplaton, jes! Ĉiam la bubeto krias: ŭa! ŭa! ŭa!
</p>
</div>


<div class="@type">
<h3 class="head">Sceno VI.</h3>

<p><i class="stage">
	 Ankoraŭ KELKE DA GASTOJ, kiuj iras kisi la manojn,
		      LUKA LUKIĈ kun sia EDZINO.
</i></p>

<p class="sp">
<span class="speaker">Luka Lukiĉ</span>. ―
Ni havas la honoron ...
</p>

<p class="sp">
<span class="speaker">Edzino de Luka Lukiĉ</span>. ―
 <i class="stage">kuras antaŭen.</i>Mi gratulas vin, Anna
Andrejevna! <i class="stage">(Ili sin kisas.)</i> Kaj mi efektive tiel ekĝojis. Oni diras
al mi: &quot;Anna Andrejevna edzinigis sian filinon.&quot; ― &quot;Ha, mia Dio&quot;, mi
ekpensis, kaj mi tiel ekĝojis, ke mi diras al la edzo: &quot;Aŭdu, Lukĉjo,
jen kian feliĉon ricevis Anna Andrejevna!&quot; &quot;Nu, ― mi diras al mi mem,
― dank' al Dio!&quot; Kaj mi diras al li: &quot;Mi estas tiel ravita, ke mi
brulas de senpacienco esprimi persone al Anna Andrejevna&quot;... &quot;Ha, mia
Dio, ― mi pensas en mi, ― Anna Andrejevna efektive atendis bonan
partion por sia filino, kaj jen nun tia sorto: ĝuste tiel fariĝis,
kiel ŝi volis&quot;,― kaj efektive mi tiel ekĝojis, ke mi ne povis paroli.
Mi ploras, ploras, nu, mi simple ploregas. Jam Luka Lukiĉ diras: &quot;Kial
vi, Nanjo, ploras?&quot; ― &quot;Lukĉjo, ― mi diras, ― mi eĉ mem ne scias, la
larmoj jen simple fluas rivere.&quot;
</p>

<p class="sp">
<span class="speaker">Urbestro</span>. ―
Mi petas vin, sidiĝu, sinjoroj! He! Miŝka, alportu ĉi tien
pli da seĝoj! <i class="stage">(La gastoj sidiĝas.)</i>
</p>
</div>


<div class="@type">
<h3 class="head">Sceno VII.</h3>

<p><i class="stage">
		La SAMAJ, KVARTALESTRO, kaj POLICANOJ.
</i></p>

<p class="sp">
<span class="speaker">Kvartalestro</span>. ―
Mi havas la honoron gratuli vin, via moŝto, kaj deziri
al vi feliĉon por multaj jaroj.
</p>

<p class="sp">
<span class="speaker">Urbestro</span>. ―
Mi dankas, mi dankas! Mi petas vin sidiĝi, sinjoroj! <i class="stage">(La
gastoj sidiĝas.)</i>
</p>

<p class="sp">
<span class="speaker">Ammos Fjodoroviĉ</span>. ―
Sed diru, mi petas, Anton Antonoviĉ, kiamaniere ĉio
ĉi tio komenciĝis, t.e., la tutan iom-post-ioman iron de la afero.
</p>

<p class="sp">
<span class="speaker">Urbestro</span>. ―
La iro de la afero estis eksterordinara: plaĉis al li
proprapersone fari la proponon.
</p>

<p class="sp">
<span class="speaker">Anna Andrejevna</span>. ―
En tre respekta kaj plej aristokrata maniero. Ĉion
li diris treege bone. Li diris: &quot;Mi, Anna Andrejevna, sole pro estimo
al la valoroj de via persono.&quot; Kaj tia bela, edukita homo, kun la plej
noblaj principoj! ― &quot;Mia vivo, kredu al mi, Anna Andrejevna, ne
valoras por mi eĉ kopekon; mi faras nur tial, ĉar mi estimas viajn
eksterordinarajn ecojn.&quot;
</p>

<p class="sp">
<span class="speaker">Marja Antonovna</span>. ―
Ha, panjo! Tion ĉi li diris ja al mi.
</p>

<p class="sp">
<span class="speaker">Anna Andrejevna</span>. ―
Ĉesu, vi nenion scias, kaj ne miksu vin en aferon
ne vian! &quot;Mi, Anna Andrejevna, miras ...&quot; Tiajn flatajn vortojn li
ŝutis ... kaj kiam mi volis diri: &quot;Ni neniel povas esperi tian
honoron&quot;, ― li subite ĵetis sin genue kaj en tia plej nobla maniero:
&quot;Anna Andrejevna! ne faru min plej malfeliĉa homo! konsentu respondi
al miaj sentoj, alie mi finos mian vivon per morto.&quot;
</p>

<p class="sp">
<span class="speaker">Marja Antonovna</span>. ―
Sed, mia panjo, li ja pri mi tion ĉi diris.
</p>

<p class="sp">
<span class="speaker">Anna Andrejevna</span>. ―
Jes, kompreneble ... ankaŭ pri vi li parolis, mi
tion ĉi ne neas.
</p>

<p class="sp">
<span class="speaker">Urbestro</span>. ―
Kaj li eĉ ektimigis min: li diris, ke li sin mortpafos.
&quot;Mi min pafos, min pafos!&quot; ― li diris.
</p>

<p class="sp">
<span class="speaker">Multaj el la gastoj</span>. ―
Kion vi diras!
</p>

<p class="sp">
<span class="speaker">Ammos Fjodoroviĉ</span>. ―
Kiel originale!
</p>

<p class="sp">
<span class="speaker">Luka Lukiĉ</span>. ―
Jen efektive, tiel destinis la sorto.
</p>

<p class="sp">
<span class="speaker">Artemij Filippoviĉ</span>. ―
Ne la sorto, mia sinjoro ― la sorto mem ne
regas: la meritoj tion ĉi alportis. <i class="stage">(Al si mem.)</i> Al tia porko ĉiam
la feliĉo rampas en la buŝon!
</p>

<p class="sp">
<span class="speaker">Ammos Fjodoroviĉ</span>. ―
Mi estas preta, Anton Antonoviĉ vendi al vi tiun
ĉashundon, pri kiu vi marĉandis.
</p>

<p class="sp">
<span class="speaker">Urbestro</span>. ―
Ne, ne pri hundoj mi nun pensas.
</p>

<p class="sp">
<span class="speaker">Ammos Fjodoroviĉ</span>. ―
Nu, se vi ne volas, ni interkonsentos pri alia
hundo.
</p>

<p class="sp">
<span class="speaker">Edzino de Korobkin</span>. ―
Ha, Anna Andrejevna, kiel mi ĝojas pri via
feliĉo! vi ne povas prezenti al vi!
</p>

<p class="sp">
<span class="speaker">Korobkin</span>. ―
Kie do, permesu demandi, troviĝas nun la eminenta gasto?
Mi aŭdis, ke li pro io forveturis.
</p>

<p class="sp">
<span class="speaker">Urbestro</span>. ―
Jes, li forveturis por unu tago pro tre grava afero.
</p>

<p class="sp">
<span class="speaker">Anna Andrejevna</span>. ―
Al sia onklo, por peti lian benon.
</p>

<p class="sp">
<span class="speaker">Urbestro</span>. ―
Peti lian benon; sed tuj morgaŭ ... <i class="stage">(Li ternas; ĉiuj
gratulas per brua ĥoro.)</i> Mi tre dankas! Sed tuj morgaŭ li venos
returne ... <i class="stage">(Li ternas; bruo de gratuloj; el ĉiuj voĉoj oni aŭdas la
plej klare ienajn:)</i>
</p>

<p class="sp">
<span class="speaker">Voĉo de la kvartalestro</span>. ―
Mi deziras sanon al via moŝto!
</p>

<p class="sp">
<span class="speaker">Voĉo de Bobĉinskij</span>. ―
Centon da jaroj kaj sakon da oro!
</p>

<p class="sp">
<span class="speaker">Voĉo de Dobĉinskij</span>. ―
Longigu Dio la vivon ĝis ekstermezuro!
</p>

<p class="sp">
<span class="speaker">Voĉo de Artemij Filippoviĉ</span>. ―
Krevu kaj pereu!
</p>

<p class="sp">
<span class="speaker">Voĉo de la edzino de Korobkin</span>. ―
La diablo vin prenu!
</p>

<p class="sp">
<span class="speaker">Urbestro</span>. ―
Mi humile vin dankas! Ankaŭ al vi mi tion saman deziras.
</p>

<p class="sp">
<span class="speaker">Anna Andrejevna</span>. ―
Ni intencas nun loĝi en Peterburgo. Ĉar tie ĉi, mi
konfesas, estas tia aero ... jam tro vilaĝa! ... Mi konfesas, granda
malagrablaĵo ... Jen ankaŭ mia edzo ... Li tie ricevos generalan
rangon.
</p>

<p class="sp">
<span class="speaker">Urbestro</span>. ―
Jes, mi konfesas, sinjoroj, diabloj prenu, mi tre volas
esti generalo.
</p>

<p class="sp">
<span class="speaker">Luka Lukiĉ</span>. ―
Kaj Dio al vi donos!
</p>

<p class="sp">
<span class="speaker">Rastakovskij</span>. ―
Homo ne povas, sed Dio ĉion povas.
</p>

<p class="sp">
<span class="speaker">Ammos Fjodoroviĉ</span>. ―
Granda ŝipo bezonas grandan akvon.
</p>

<p class="sp">
<span class="speaker">Artemij Filippoviĉ</span>. ―
Kiel la meritoj, tiel la honoro.
</p>

<p class="sp">
<span class="speaker">Ammos Fjodoroviĉ</span>. ―
 <i class="stage">al si mem.</i>Jen estos bele, se li efektive
fariĝos generalo. Jen al li jam certe generaleco konvenus, kiel selo
al bovino! Nu, ne, ĝis tio estas ankoraŭ malproksime. Tie ĉi estas pli
gravaj ol vi, kaj tamen ili ĝis nun ankoraŭ ne estas generaloj.
</p>

<p class="sp">
<span class="speaker">Artemij Filippoviĉ</span>. ―
 <i class="stage">al si mem.</i>Vidu lin, diablo lin prenu, li jam
eĉ al generaleco sin puŝas! Kiu scias, eble li efektive ankoraŭ
fariĝos generalo. Fierecon, diablo lin prenu, li ja havas sufiĉe. <i class="stage">(Al
la urbestro.)</i> Tiam, Anton Antonoviĉ, ankaŭ nin ne forgesu.
</p>

<p class="sp">
<span class="speaker">Ammos Fjodoroviĉ</span>. ―
Kaj se io okazos, ekzemple ia bezono en la aferoj,
ne rifuzu al ni vian protektadon!
</p>

<p class="sp">
<span class="speaker">Korobkin</span>. ―
En la venonta jaro mi veturigos mian fileton al la
ĉefurbo, por ke li estu utila al la regno; tiam estu bona, komplezu al
li per via protektado, anstataŭ patro al la orfo.
</p>

<p class="sp">
<span class="speaker">Urbestro</span>. ―
Mi estas preta, de mia flanko mi volonte penos.
</p>

<p class="sp">
<span class="speaker">Anna Andrejevna</span>. ―
Vi, Antoĉjo, ĉiam rapidas kun la promesoj. Unue,
vi tute ne havos tempon, por pensi pri ĉi tio. Kaj kiel oni povas kaj
por kio oni devas ŝarĝi sin per tiaj promesoj?
</p>

<p class="sp">
<span class="speaker">Urbestro</span>. ―
Kial do, mia koro? Iafoje oni povas.
</p>

<p class="sp">
<span class="speaker">Anna Andrejevna</span>. ―
Kompreneble, iafoje oni povas, sed ne al ĉiu
senvalorulo oni ja povas doni sian protektadon.
</p>

<p class="sp">
<span class="speaker">Edzino de Korobkin</span>. ―
Vi aŭdis, kiel ŝi nun traktas?
</p>

<p class="sp">
<span class="speaker">Gastino</span>. ―
Jes, ŝi ĉiam estis tia; mi ŝin konas: se vi sidigos ŝin al
la tablo, ŝi tuj ankaŭ la piedojn...
</p>
</div>


<div class="@type">
<h3 class="head">Sceno VIII.</h3>
<p><i class="stage">
	     La SAMAJ kaj la POŜTESTRO, enkuras rapidege
		 kun dissigelita letero en la mano.
</i></p>

<p class="sp">
<span class="speaker">Poŝtestro</span>. ―
Mirinda afero, sinjoroj! La oficisto, kiun ni prenis por
revizoro, estis ne revizoro.
</p>

<p class="sp">
<span class="speaker">Ĉiuj</span>. ―
Kiel, ne revizoro?
</p>

<p class="sp">
<span class="speaker">Poŝtestro</span>. ―
Tute ne revizoro, ― mi eksciis tion ĉi el letero.
</p>

<p class="sp">
<span class="speaker">Urbestro</span>. ―
Kion, kion vi diras? El kiu letero?
</p>

<p class="sp">
<span class="speaker">Poŝtestro</span>. ―
Nu, el lia propra letero. Oni alportis al mi al la poŝto
leteron. Mi ekrigardis la adreson kaj mi vidas: &quot;en la straton
Poŝtoficejan.&quot; Mi preskaŭ svenis de konsterniĝo. &quot;Nu, ― mi ekpensis
en mi, ― certe li trovis malordon en la poŝta parto kaj li nun
raportas al la estraro.&quot; Mi prenis kaj dissigelis.
</p>

<p class="sp">
<span class="speaker">Urbestro</span>. ―
Kiel do vi ...?
</p>

<p class="sp">
<span class="speaker">Poŝtestro</span>. ―
Mi mem ne scias. Nenatura forto min igis. Jam mi estis
vokinta la kurieron, por forsendi la leteron per ekspreso, sed tia
scivolo min atakis, kian mi ankoraŭ neniam sentis. Mi ne povas, ne
povas, mi sentas, ke mi ne povas! Ĝi tiras min, simple min tiras! En
unu orelo mi kvazaŭ aŭdas: &quot;He, ne dissigelu, vi pereos kiel kokino&quot;,
kaj en la dua orelo kvazaŭ ia demono murmuras: &quot;Dissigelu, dissigelu,
dissigelu!&quot; Kaj kiam mi ekprenis la sigelvakson ― fajro ekkuris tra
miaj membroj, kaj kiam mi dissigelis ― mi eksentis froston, veran
froston. La manoj tremas kaj ĉio nebuliĝis antaŭ miaj okuloj.
</p>

<p class="sp">
<span class="speaker">Urbestro</span>. ―
Sed kiel do vi permesis al vi dissigeli la leteron de tia
rajtigita persono.
</p>

<p class="sp">
<span class="speaker">Poŝtestro</span>. ―
Tio ja estas la tuta afero, ke li ne estas rajtigita kaj
li ne estas persono!
</p>

<p class="sp">
<span class="speaker">Urbestro</span>. ―
Kio do li estas laŭ via opinio?
</p>

<p class="sp">
<span class="speaker">Poŝtestro</span>. ―
Nek io nek alio; diablo scias, kio!
</p>

<p class="sp">
<span class="speaker">Urbestro</span>. ―
 <i class="stage">flamiĝe.</i>Kiel nek io nek alio? Kiel vi kuraĝas nomi lin
nek io nek alio kaj eĉ ankoraŭ diablo scias kio? Mi vin arestigos ...
</p>

<p class="sp">
<span class="speaker">Poŝtestro</span>. ―
 Kiu? Vi?
</p>

<p class="sp">
<span class="speaker">Urbestro</span>. ―
Jes, mi!
</p>

<p class="sp">
<span class="speaker">Poŝtestro</span>. ―
Por tio ĉi viaj manoj estas tro mallongaj.
</p>

<p class="sp">
<span class="speaker">Urbestro</span>. ―
Ĉu vi scias, ke li edziĝas kun mia filino, ke mi mem
estos grandrangulo, ke mi forsendigos rekte en Siberion?
</p>

<p class="sp">
<span class="speaker">Poŝtestro</span>. ―
He, Anton Antonoviĉ! Kial paroli pri Siberio? Siberio
estas malproksima. Jen, pli bone mi legos al vi, sinjoroj, vi permesas
legi la leteron?
</p>

<p class="sp">
<span class="speaker">Ĉiuj</span>. ―
Legu, legu!
</p>

<p class="sp">
<span class="speaker">Poŝtestro</span>. ―
 <i class="stage">legas.</i>&quot;Ni rapidas raporti al vi, mia kara Trjapiĉkin,
kiaj mirindaĵoj al mi fariĝas. En la vojo tute senmonigis min
infanteria kapitano, tiel, ke la hotelmastro volis jam meti min en
malliberejon; subite, laŭ mia peterburga fizionomio kaj laŭ miaj
vestoj, la tuta urbo prenis min por general-gubernatoro. Kaj mi loĝas
nun ĉe la urbestro, ĝuas bonan vivon, amindumas senlime lian edzinon
kaj filinon; mi nur ne decidis ankoraŭ, de kiu el ili mi devas
komenci, ― mi pensas, ke mi komencos de la patrino, ĉar ŝajnas al
mi, ke ŝi estas tuj preta por ĉiuj komplezoj. Ĉu vi memoras, kiel ni
kune suferis mizeron, tagmanĝadis per friponaĵoj, kaj kiel unu fojon
la sukeraĵisto kaptis min per la kolumo pro la kuketoj, kiujn mi
formanĝis je la kalkulo de la enspezoj de la angla reĝo? Nun estas
tute alia afero. Ĉiuj donas al mi prunte, kiom mi volas. Teruraj
originaloj! Vi mortus de ridado. Mi scias, ke vi skribas iafoje
artikoletojn, ― enmetu ilin en vian literaturon. Unue: la urbestro ―
malsaĝa kiel maljuna ĉevalo ...&quot;
</p>

<p class="sp">
<span class="speaker">Urbestro</span>. ―
Ne povas esti! ĝi tie ne estas!
</p>

<p class="sp">
<span class="speaker">Poŝtestro</span>. ―
 <i class="stage">montras la leteron.</i>Legu mem.
</p>

<p class="sp">
<span class="speaker">Urbestro</span>. ―
 <i class="stage">legas.</i>&quot;Kiel maljuna ĉevalo.&quot; ― Ne povas esti! Vi mem
tion ĉi skribis.
</p>

<p class="sp">
<span class="speaker">Poŝtestro</span>. ―
Kial do mi skribus?
</p>

<p class="sp">
<span class="speaker">Artemij Filippoviĉ</span>. ―
Legu!
</p>

<p class="sp">
<span class="speaker">Luka Lukiĉ</span>. ―
Legu!
</p>

<p class="sp">
<span class="speaker">Poŝtestro</span>. ―
 <i class="stage">legas plue.</i>
&quot;La urbestro ― malsaĝa, kiel maljuna
ĉevalo ...&quot;
</p>

<p class="sp">
<span class="speaker">Urbestro</span>. ―
Ho! diablo ĝin prenu! Oni devas ankoraŭ ripeti! kvazaŭ ĝi
sen tio jam tie ne starus.
</p>

<p class="sp">
<span class="speaker">Poŝtestro</span>. ―
 <i class="stage">legante plue.</i>Hm ... hm ... hm ... &quot;maljuna ĉevalo. ―
La poŝtestro estas ankaŭ bona homo ...&quot; <i class="stage">(Ĉesante legi.)</i> Nu, tie ĉi
li ankaŭ pri mi malkonvene sin esprimis.
</p>

<p class="sp">
<span class="speaker">Urbestro</span>. ―
Ne, legu!
</p>

<p class="sp">
<span class="speaker">Poŝtestro</span>. ―
Sed por kio do?
</p>

<p class="sp">
<span class="speaker">Urbestro</span>. ―
Ne, diablo ĝin prenu, kiam oni komencis jam legi, tiam,
oni legu! Legu ĉion!
</p>

<p class="sp">
<span class="speaker">Artemij Filippoviĉ</span>. ―
Permesu, mi legos. <i class="stage">(Li surmetas okulvitrojn
kaj legas.)</i> &quot;La poŝtestro estas vera portreto de la departementa
pordisto Miĥejev; kredeble li, kanajlo, ankaŭ drinkas brandon.&quot;
</p>

<p class="sp">
<span class="speaker">Poŝtestro</span>. ―
 <i class="stage">al la rigardantoj.</i>Nu, sentaŭga bubo, kiun oni devas
vergi: nenio pli!
</p>

<p class="sp">
<span class="speaker">Artemij Filippoviĉ</span>. ―
 <i class="stage">legante
plue.</i>&quot;La kuratoro de kaduku ... i
... i ... i&quot; <i class="stage">(Balbutas.)</i>
</p>

<p class="sp">
<span class="speaker">Korobkin</span>. ―
Kial do vi haltis?
</p>

<p class="sp">
<span class="speaker">Artemij Filippoviĉ</span>. ―
Nu, nelegeble skribite ... cetere
oni vidas, ke sentaŭgulo.
</p>

<p class="sp">
<span class="speaker">Korobkin</span>. ―
Donu al mi! Mi pensas, ke miaj okuloj estas
pli bonaj. <i class="stage">(Li prenas la leteron.)</i>
</p>

<p class="sp">
<span class="speaker">Artemij Filippoviĉ</span>. ―
 <i class="stage">ne donante la leteron.</i>Ne, tiun ĉi lokon
oni povas forlasi, poste ĉio estas jam legebla.
</p>

<p class="sp">
<span class="speaker">Korobkin</span>. ―
Sed permesu, mi jam scias.
</p>

<p class="sp">
<span class="speaker">Artemij Filippoviĉ</span>. ―
Tralegi mi eĉ mem povus: plue efektive ĉio
estas bone legebla.
</p>

<p class="sp">
<span class="speaker">Poŝtestro</span>. ―
Ne, ĉion legu! antaŭe oni ja ĉion legis.
</p>

<p class="sp">
<span class="speaker">Ĉiuj</span>. ―
Fordonu, Artemij Filippoviĉ, fordonu la leteron!
<i class="stage">(Al Korobkin.)</i> legu.
</p>

<p class="sp">
<span class="speaker">Artemij Filippoviĉ</span>. ―
Tuj. <i class="stage">(Fordonas la leteron.)</i> Jen, mi petas
... <i class="stage">(Kovras per la fingro.)</i> Jen de tie ĉi legu. <i class="stage">(Ĉiuj atakas
lin.)</i>
</p>

<p class="sp">
<span class="speaker">Poŝtestro</span>. ―
Legu, legu! Sensencaĵo, ĉion legu!
</p>

<p class="sp">
<span class="speaker">Korobkin</span>. ―
 <i class="stage">legas.</i>&quot;La kuratoro de kadukulejoj Zemlanika ―
tute kiel porko en la noktoĉapo.&quot;
</p>

<p class="sp">
<span class="speaker">Artemij Filippoviĉ</span>. ―
 <i class="stage">al la rigardantoj.</i>Eĉ ne sprite! Porko en
noktoĉapo! Kiel do porko povas esti en noktoĉapo?
</p>

<p class="sp">
<span class="speaker">Korobkin</span>. ―
 <i class="stage">legante plue.</i>&quot;La inspektoro de lernejoj tute
malbonodoras per bulbo.&quot;
</p>

<p class="sp">
<span class="speaker">Luka Lukiĉ</span>. ―
 <i class="stage">al la rigardantoj.</i>Por Dio, eĉ neniam mi prenis
bulbon en la buŝon.
</p>

<p class="sp">
<span class="speaker">Ammos Fjodoroviĉ</span>. ―
 <i class="stage">al si mem.</i>Dank' al Dio, almenaŭ pri mi nenio
estas dirita!
</p>

<p class="sp">
<span class="speaker">Korobkin</span>. ―
 <i class="stage">legas.</i>&quot;La juĝisto...&quot;
</p>

<p class="sp">
<span class="speaker">Ammos Fjodoroviĉ</span>. ―
Jen vi havas! <i class="stage">(Laŭte.)</i> Sinjoroj, mi pensas, ke
la letero estas longa. Kaj kiun diablon ni en ĝi bezonas: legi tian
abomenaĵon!
</p>

<p class="sp">
<span class="speaker">Luka Lukiĉ</span>. ―
Ne!
</p>

<p class="sp">
<span class="speaker">Poŝtestro</span>. ―
Ne, legu!
</p>

<p class="sp">
<span class="speaker">Artemij Filippoviĉ</span>. ―
Ne, vi devas legi!
</p>

<p class="sp">
<span class="speaker">Korobkin</span>. ―
 <i class="stage">daŭrigas.</i>&quot;La juĝisto Ljapkin-Tjapkin estas en plej
alta grado movetono...&quot; <i class="stage">(Haltas.)</i> Kredeble franca vorto.
</p>

<p class="sp">
<span class="speaker">Ammos Fjodoroviĉ</span>. ―
Diablo ĝin scias, kion ĝi signifas! Ankoraŭ
bone, se nur fripono; povas esti, ke eĉ io pli malbona.
</p>

<p class="sp">
<span class="speaker">Korobkin</span>. ―
 <i class="stage">legante plue.</i>&quot;Cetere, ili estas homoj gastamaj kaj
bonkoraj. Adiaŭ, mia koro Trjapiĉkin. Mi mem, laŭ via ekzemplo, volas
okupi min per literaturo. Enue estas, mia kara, tiel vivi, oni volas
fine ian nutraĵon por la animo. Mi vidas, mi devas efektive okupi min
per io alta. Skribu al mi en la Saratovan gubernion, kaj de tie en la
vilaĝon Podkatilovka.&quot; <i class="stage">(Li turnas la leteron kaj legas la adreson.)</i>
&quot;Al lia moŝto, sinjoro Ivan Vasiljeviĉ Trjapiĉkin, en
Sankt-Peterburgo, strato Poŝtoficeja, domo numero naŭdek-sep, en la
korto, tria etaĝo, dekstre.&quot;
</p>

<p class="sp">
<span class="speaker">Unu el la sinjorinoj</span>. ―
Kia skandalo neatendita!
</p>

<p class="sp">
<span class="speaker">Urbestro</span>. ―
Jen, kiam li buĉis, efektive buĉis! Mi estas mortigita,
mortigita, tute mortigita! Nenion mi vidas: mi vidas nur iajn porkajn
buŝegojn anstataŭ vizaĝoj, nenion pli ... Revenigu, revenigu lin!
<i class="stage">(Svingas la manon.)</i>
</p>

<p class="sp">
<span class="speaker">Poŝtestro</span>. ―
Kiel revenigi! Ĝuste al la malfeliĉo oni ordonis al la
administranto doni la plej bonan ĉevaltrion; la diablo min puŝis doni
ordonojn eĉ por la plua vojo.
</p>

<p class="sp">
<span class="speaker">Edzino de Korobkin</span>. ―
Jen efektive, jen senekzempla
konfuzo!
</p>

<p class="sp">
<span class="speaker">Ammos Fjodoroviĉ</span>. ―
Tamen, diabloj ĝin prenu, sinjoroj! Li prenis de
mi prunte tricent rublojn.
</p>

<p class="sp">
<span class="speaker">Artemij Filippoviĉ</span>. ―
De mi ankaŭ tricent rublojn.
</p>

<p class="sp">
<span class="speaker">Poŝtestro</span>. ―
 <i class="stage">ĝemas.</i>Ho! ankaŭ de mi tricent rublojn.
</p>

<p class="sp">
<span class="speaker">Bobĉinskij</span>. ―
De mi kune kun Pjotr Ivanoviĉ sesdek-kvin per
banknotoj, jes, sinjoroj.
</p>

<p class="sp">
<span class="speaker">Ammos Fjodoroviĉ</span>. ―
 <i class="stage">embarase disŝovas la brakojn.</i>Kiel do,
sinjoroj? Kiel do, efektive, ni tiel enfalis?
</p>

<p class="sp">
<span class="speaker">Urbestro</span>. ―
 <i class="stage">batas sin en la frunton.</i>Kiamaniere mi ... ne,
kiamaniere mi, maljuna malsaĝulo...? Mi perdis, malsaĝa ŝafo, mian
tutan saĝon! ... Tridek jarojn mi estas en la servado; neniu
komercisto, neniu entreprenisto povis min trompi; friponojn plej
friponajn mi trompadis, ruzulojn kaj kanajlojn tiajn, kiuj la tutan
mondon povus priŝteli, mi kaptadis sur hokon. Tri guberniestrojn mi
trompis! ... Kion mi diras, guberniestrojn! <i class="stage">(Svingas la manon.)</i> Eĉ
ne valoras paroli pri guberniestroj...
</p>

<p class="sp">
<span class="speaker">Anna Andrejevna</span>. ―
Sed ĝi ne povas esti, Antoĉjo; li fianĉiĝis kun
Manjo ...
</p>

<p class="sp">
<span class="speaker">Urbestro</span>. ―
 <i class="stage">kolere.</i>Fianĉiĝis! Figo kun butero, jen estos al vi
fianĉiĝo! Ŝovas sin al mi en la okulojn kun fianĉiĝo! ...
<i class="stage">(Furioze.)</i> Jen, rigardu, rigardu, la tuta mondo, la tuta
kristanaro, ĉiuj rigardu, kiel azenigita estas la urbestro!
Malsaĝulo vi nomu lin, malsaĝulo, la maljunan kanajlon! <i class="stage">(Minacas
al si mem per la pugno.)</i> He, vi, diknazulo! Ŝtopileton, ĉifonon li
prenis por grava homo! Jen li nun tra la tuta vojo tintas per
sonorileto! Tra la tuta mondo li disportos la historion. Ne sufiĉe
ke vi fariĝos objekto de mokado ― troviĝos plumknaristo,
paperŝmiristo, kiu eĉ en komedion vin enmetos. Jen tio estas
dolora! Li ne indulgos vian rangon nek oficon, kaj ĉiuj nudigos la
dentojn kaj aplaŭdos. Kion vi ridas? Pri vi mem vi ridas! He, vi!
... <i class="stage">(De kolero li batas per la piedoj la plankon.)</i> Mi ĉiujn tiujn
paperŝmiristojn ... Hu, plumknaristoj, liberaluloj malbenitaj! Semo
de la diablo! Mi ligus vin ĉiujn en unu pakon, mi frotus vin ĉiujn
al faruno kaj al la diablo mi donus vin ĉiujn por subŝtofo! En lian
ĉapon mi ŝutus vin, tien! ... (<i class="stage">Li skuas la pugnon kaj batas per la
kalkanumo la plankon. Post kelka silento:)</i> Ĝis nun mi ne povas
reveni al normala stato. Jen, efektive, se Dio volas iun puni, li
antaŭe forprenas de li la saĝon. Nu, kio en tiu ventkapulo estas
simila al revizoro? Nenio estis! Ne estis simple eĉ duonfingro da
simileco ― kaj subite ĉiuj ekkriis: revizoro! revizoro! Nu, kiu
la unua ektrumpetis, ke li estas revizoro? Respondu!
</p>

<p class="sp">
<span class="speaker">Artemij Filippoviĉ</span>. ―
 <i class="stage">dispuŝante la brakojn.</i>Kiel ĝi fariĝis
― eĉ se vi mortigos min, mi ne povus klarigi. Kvazaŭ ia nebulo
atakis, diablo konfuzis.
</p>

<p class="sp">
<span class="speaker">Ammos Fjodoroviĉ</span>. ―
Kiu eltrumpetis? Jen, kiu eltrumpetis: tiuj ĉi
bravuloj <i class="stage">(Montras Dobĉinskij-n kaj Bobĉinskij-n.)</i>
</p>

<p class="sp">
<span class="speaker">Bobĉinskij</span>. ―
Per Dio, ne mi! mi eĉ ne intencis...
</p>

<p class="sp">
<span class="speaker">Dobĉinskij</span>. ―
Mi nenion, tute nenion...
</p>

<p class="sp">
<span class="speaker">Artemij Filippoviĉ</span>. ―
Kompreneble, vi.
</p>

<p class="sp">
<span class="speaker">Luka Lukiĉ</span>. ―
Sendube. Ili alkuris el la hotelo kiel frenezuloj: &quot;Li
alveturis, li alveturis, kaj monon li ne pagas...&quot; Ili trovis gravan
birdon!
</p>

<p class="sp">
<span class="speaker">Urbestro</span>. ―
Kompreneble, vi! ĉikanistoj de la urbo, mensogistoj
malbenitaj!
</p>

<p class="sp">
<span class="speaker">Artemij Filippoviĉ</span>. ―
Diablo vin prenu kun via revizoro kaj viaj
rakontoj.
</p>

<p class="sp">
<span class="speaker">Urbestro</span>. ―
Vi nur kuradas tra la urbo kaj konfuzas ĉiujn, vi,
krakiloj malbenitaj. Malverajn famojn vi semas, pigoj mallongvostaj.
</p>

<p class="sp">
<span class="speaker">Ammos Fjodoroviĉ</span>. ―
Ŝmiristoj malbenitaj!
</p>

<p class="sp">
<span class="speaker">Luka Lukiĉ</span>. ―
Noktoĉapoj!
</p>

<p class="sp">
<span class="speaker">Artemij Filippoviĉ</span>. ―
Nazofluuloj mallongventraj!
<i class="stage">(ĉiuj ĉirkaŭas ilin.)</i>
</p>

<p class="sp">
<span class="speaker">Bobĉinskij</span>. ―
Per Dio, ĝi ne estis mi, ĝi estis Pjotr Ivanoviĉ.
</p>

<p class="sp">
<span class="speaker">Dobĉinskij</span>. ―
He, ne Pjotr Ivanoviĉ, vi ja la unua tion...
</p>

<p class="sp">
<span class="speaker">Bobĉinskij</span>. ―
Nu, ne; la unua estis vi.
</p>
</div>


<div class="@type">
<h3 class="head">Lasta sceno.</h3>
<p><i class="stage">
			La SAMAJ kaj ĜENDARMO.
</i></p>

<p class="sp">
<span class="speaker">Ĝendarmo</span>. ―
Oficisto el Peterburgo, kiu alveturis laŭ imperiestra
ordono, postulas, ke vi tuj venu al li. Li enloĝiĝis en la hotelo.
<i class="stage">(La elparolitaj vortoj frapas ĉiujn kiel tondro. Sono de surpriziĝo
elflugas ĥore el la buŝoj de la sinjorinoj; la tuta grupo, subite
ŝanĝinte la situacion, restas kvazaŭ ŝtonigita.)</i>
</p>

<p><i class="stage">
			     Muta sceno.
</i></p>

<p><i class="stage">La urbestro en la mezo, en formo de kolono, kun etenditaj brakoj kaj
kun kapo klinita malantaŭen. Dekstre de li lia edzino kaj filino
ekmovinte al li sian tutan korpon; post ili la poŝtestro, ricevinte la
formon de demanda signo, turnita al la rigardantoj; post li Luka
Lukiĉ, konfuzegita en plej senkulpa maniero; post li, ĉe la bordo de
la scenejo, tri sinjorinoj, gastinoj, apogiĝinte unu al alia kun la
plej satira vizaĝesprimo, rilatanta rekte al la familio de la urbestro.
Maldekstre de la urbestro: Zemlanika, klininte la kapon iom flanken,
kvazaŭ li ion aŭskultas; post li la juĝisto kun disŝovitaj brakoj,
sidfleksiĝinte preskaŭ ĝis la planko kaj farinte per la lipoj tian
movon, kvazaŭ li volus ekfajfi, aŭ elparoli: &quot;Jen vi havas!&quot; Post li
Korobkin, turninte sin al la rigardantoj kun fermetita okulo kaj
satira aludo pri la urbestro; post li, ĉe la bordo, Dobĉinskij kaj
Bobĉinskij kun reciproke aldirektita movo de la manoj kaj malfermitaj
buŝoj kaj reciproke sin rigardante per larĝe malfermitaj okuloj. La
ceteraj gastoj restas simple kiel kolonoj. Preskaŭ unu kaj duonon da
minutoj la rigidiĝinta grupo konservas sian situacion.</i></p>

<p><i class="stage">
(La kurteno falas.)</i></p>
</div>
<hr>
<div class="footer"></div>
</body>
</html>
