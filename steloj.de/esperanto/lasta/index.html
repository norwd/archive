<html>
   <head>
      <meta http-equiv="Content-Type" content="text/html; charset=utf-8">
      <link title="dokumento-stilo" type="text/css" rel="stylesheet" href="../css/teixlite.css">
      <title>La Lasta</title>
   </head>
   <body background="../bld/papero.jpg">
      <center><b class="author">Władysław Reymont</b><br><h1 class="mainTitle">La Lasta</h1><b class="titlePart">Rakonto</b><br><b class="titlePart">
            el la pola lingvo tradukis D-ro Kazimierz Bein (Kabe)
            </b><br><p class="titolbildo"><img align="center" src="../bld/lasta/lasta.jpg"></p><b class="titlePart">Dua eldono</b><br><p class="docImprint"><cite>
               Eldono de Pola Esperanto Asocio,
               VARSOVIO
               1965
               </cite></p>
      </center>
      <hr><a name="O"></a><div class="@type">
         <h3 class="head">La Lasta</h3>
         <p class="first_p">La suno flugis malalte super la akvoj, kvazaŭ
            birdo laca kaj malfacile trenanta post si la orajn
            flugilojn. La superstarantaj bordoj, la altaj tufoj de
            la arboj, la sovaĝaj pintoj de la ŝtonegoj, la malfermitaj
            la izolitaj menhiroj, ŝajnis, sin klinis al la maro
            kaj etendis al ĝi siajn petegantajn brakojn, kvazaŭ
            por reteni ĝin — sed la maro, pala, malklarigita,
            timanta, kuris for senhalte, malleviĝis pli kaj pli
            rapide, ĉar supre, sur la malĝoja ĉielo, rapidis
            grizaj, monstraj korpoj de la nuboj. Ili kuris antaŭ
            ĝin de la nordo, minace rampis de la sudo, fluis
            en sennombra amaso de la oriento, sekvis ĝiajn
            postsignojn kaj kuniĝante en duonrondo jam persekutis
            ĝin kvazaŭ aro de koleraj hundoj, kvazaŭ
            malsata, furioza brutaro...
         </p>
         <p class="p">De tempo al tempo jam fariĝis mallume, ĉar
            jam kelkaj nuboj venkis en la vetkuro, kaj intermiksitaj
            senorde en la furioza flugo kaj ŝaŭmantaj
            kvazaŭ bestoj, blinde sin ĵetis en la ardantan senfundaĵon
            de la suno...
         </p>
         <p class="p">La tago ektremis de maltrankvilo, teruro traflugis
            la mondon, eksilentis ĉiuj voĉoj, ĉiuj estaĵoj
            haltigis la spiron, la oceano por unu momento senmoviĝis,
            ekregis la silento de la teruro, la silento
            de la atendo. La akvoj apenaŭ murmuretis refluante
            rigide en la senfundaĵojn de la timo kaj silento;
            inter la ŝtonegoj, montrantaj la nigrajn
            dentojn, ekploregis la lastaj ondoj, kaj la longaj
            strioj de la ŝaŭmoj sin kroĉis al la ŝtonoj kun plenda,
            mortanta plaŭdo.
         </p>
         <p class="p">Subite, la tago komencis disfali.</p>
         <p class="p">La nuboj atingis la sunon de ĉiuj flankoj kaj
            sin ĵetante sur ĝin ŝiris la diskon en fajrajn ĉifonojn,
            manĝegis ĝin avide per siaj kotaj buŝegoj, kaj
            ĝi kvazaŭ dronis en la malpuraj faŭkoj kaj estingiĝis.
            Cindra, malĝoja krepusko falis sur la blindigitan tagon.
         </p>
         <p class="p">Ie malproksime, malproksime eksonis malklare
            malgaja tondro.
         </p>
         <p class="p">Kaj poste ekregis kadavra, senfunda silento.</p>
         <p class="p">En la mondo fariĝis io nekomprenebla.</p>
         <p class="p">Io Nekonata iris peze sur la plumbaj akvoj de
            l' oceano, tiel ke la kontinentoj tremis, la mevoj,
            kaptitaj de timo, forkuris de la ŝtonegaj nestoj kaj
            la arboj skuiĝis de teruro.
         </p>
         <p class="p">El la fiŝista vilaĝo, sin etendinta apud la golfo,
            el la mallarĝaj stratetoj, el la granitaj dometoj, de
            la blankaj vojoj kun du vicoj de kurbigitaj kverkoj,
            kuris virinoj, nigre vestitaj, klakis lignaj ŝuoj sur
            la granitoj, ŝanceliĝis blankaj kufoj kaj rubandoj
            flirte sekvis ilin; la virinoj iris rapide, iris duope,
            triope, kvarope, kvazaŭ mallongaj ŝaŭmantaj ondoj,
            forkurantaj de la ventego; ili haltis senmove sur
            la ŝtonegoj, kaj iliaj maltrankvilaj okuloj vagis en
            la malgajaj krepuskoj, kvazaŭ birdoj, vane serĉantaj teron. 
         </p>
         <p class="p">Nenie velo kuraĝis kuri sur la griza senfundaĵo,
            nenie oni povis vidi strion de fumo, nenie aŭdi
            plaŭdon en la spaco.
         </p>
         <p class="p">La lignaj ŝuoj klakis kaj klakis; de la mallarĝaj stratoj,
            el la granitaj dometoj, de la blankaj
            vojoj senĉese elkuris virinoj, iris duope, triope,
            kvarope, trikis ŝtrumpojn kaj iris fikse rigardante
            la grizan malproksimon, iris rapide, tiel ke ŝanceliĝis
            la kufoj kaj la rubandoj flirte sekvis ilin.
         </p>
         <p class="p">Ili grimpis sur la supron de alta amaso de disrompitaj
            ŝtonegoj, kvazaŭ per la mano de ciklopoj
            ĵetitaj malproksimen en la maron, ĝis la alta kapelo,
            kiu sin levis meze de frakasitaj, senorde kunĵetitaj
            granitaj ondoj, kaj rigardis al la malpleno
            de la oceano, kun timo aŭskultante la teruran silenton.
         </p>
         <p class="p">Kaj poste ili sidiĝis sur la abrupta pordo, en
            unu vico, kvazaŭ funebraj birdoj kun blankaj kapoj;
            ili trikis ŝtrumpojn, la dratoj trembrilis en iliaj
            manoj, kaj de tempo al tempo murmureto sin deŝiris
            de iliaj paliĝintaj lipoj — ili sidis senmove,
            fikse rigardante la silentajn, senlimajn malproksimojn,
            kaj iliaj animoj vagis sur la profundaĵoj de la
            horizonto, sur la abismoj de la malgajaj dezertoj,
            serĉis sur la plumbaj akvoj, vokante per mutaj
            voĉoj, vokante plende.
         </p>
         <p class="p">Nenie velo aperis el la profundaĵo, nenie plaŭdo
            de remiloj rompis la silenton. 
         </p>
         <p class="p">Io Nekonata iris peze al la malĝojaj koroj.</p>
         <p class="p">Ĉirkaŭe fariĝis io nekomprenebla.</p>
         <p class="p">Jen la ĉielo kvazaŭ subite fendiĝis, la grizaj,
            grandegaj korpoj de la nuboj rulfalis de la alteco,
            saltis sur la akvojn kaj la teron, kiel monstraj 
            volvaĵoj de cindroj, disfalantaj en grizajn nebulojn.
         </p>
         <p class="p">Sin levis netrapenetrebla, silenta polva uragano.
            En sensona, senfunda silento la grizaj sablosimilaj
            nebuloj superŝutis la tutan mondon; ili leviĝis
            de la akvoj en senordaj tufoj, sin trenis de la
            tero en volviĝanta, griza amaso, ŝprucis de la ĉielo
            kvazaŭ el neelĉerpeblaj krateroj, en kolonoj de
            palaj fumoj, rampis malrapide, leviĝis, kvazaŭ
            ŝaŭmantaj fontanoj, amasiĝis dense kiel netrapenetrebla
            arbaro kun malklaraj konturoj de neatingeblaj limoj,
            disfluis pli kaj pli vaste kaj fluis senĉese,
            kiel silenta, ŝaŭmanta maro de grizeco kaj
            malĝojo.
         </p>
         <p class="p">La virinoj komencis alvoki unu alian kaj erarante
            en la nebuloj kolektiĝi apud la kapelo; ili
            sin premis al la muroj, sidiĝis en la malfermita
            pordo kaj ne ĉesante movi la trembrilantajn trikilojn
            kun pli kaj pli granda maltrankvilo rigardis la
            blindiĝantan mondon. 
         </p>
         <p class="p">La vilaĝo jam dronis en la grizeco, la plej
            altaj suproj de la kverkoj jam ŝanceliĝis kvazaŭ
            mizeraj ombroj el sub la akvo, la menhiroj, de prajarcentoj
            starantaj garde sur la bordoj, estis nur
            fantomoj, kaj la oceano eniĝis malrapide en la
            malklaran senfundaĵon, brilante ankoraŭ de tempo
            al tempo el sub la blanko, kvazaŭ ekdormanta
            okulo, ĝis fine ankaŭ ĝi falis en la nebulojn, ĝis
            fine ĉio malaperis en la griza, moviĝema, netrapenetrebla abismo.
         </p>
         <p class="p">Ĉio fariĝis kvazaŭ polvo kaj cindro kaj malaperis
            en la senfundaĵoj de la nenieco.
         </p>
         <p class="p">Apud la kapelo de tempo al tempo ekmurmuris
            tima voĉo, iafoje ekfrapis ligna ŝuo aŭ plende sonis
            ies ploro.
         </p>
         <p class="p">Kaj poste sekvis longaj, doloraj, pezaj momentoj
            de la silento.
         </p>
         <p class="p">Subite en la morta sensoneco eksonis trapenetranta sonoro,
            kvazaŭ de malproksima, malproksima sonorilo.
         </p>
         <p class="p">― Oni sonorigas ĉe la sankta Anno! diris iu.</p>
         <p class="p">Kaj tuj respondis dua sonorilo, kvazaŭ el la
            profundaĵo de la akvoj kaj erarante tra la nebuloj,
            vokis mallaŭte, plende, longe.
         </p>
         <p class="p">― Ĉe la sankta Filiberto, en <em>Treguen</em> oni sonorigas! diris iu.
         </p>
         <p class="p">Poste ektondris ie alte, de sub la ĉielo, kvazaŭ
            eĥo de anĝela ĥoro.
         </p>
         <p class="p">― Ĉe la sankta Zito oni sonorigas! diris iu.</p>
         <p class="p">Kaj poste eksonis kvara, kvina sonorilo kaj
            pli malproksimaj, apenaŭ aŭdeblaj. 
         </p>
         <p class="p">Ĉiumomente alkuris nova voĉo, ĉiumomente de
            alia flanko leviĝis voĉo kaj kantis la saman kanton,
            tiel ke iafoje ili kune sendis sian metalan ĥoron
            al la grandega mondo, al la tuta oceano, kiel birda
            aro, plende pepanta.
         </p>
         <p class="p">De tempo al tempo ŝiriĝis la akorda akompano,
            malklariĝis, mallaŭtiĝis kaj diskuris, kaj nur
            apartaj, izolitaj sonoj, kvazaŭ krioj de teruro,
            kvazaŭ ploro de infanoj, eraris, perdinte la vojon
            en la grizaj, senfundaj abismoj. 
         </p>
         <p class="p">La nebuloj, kvazaŭ disŝiritaj de la senĉesaj
            sonoj de l sonoriloj, komencis furiozi, fariĝis nigra
            kaj bolanta formikaro, kaj en la dronigitaj spacoj
            ekplaŭdis la ondoj kaj sin elŝiris peza, sufokita
            spiro de la oceano. Varma vento ekblovis de la
            tero, sin traigis silente tra la nebuloj, kisis karese
            la plorantajn okulojn de la virinoj kaj kuris for kun
            timo, malaperis en la silenta spaco.
         </p>
         <p class="p">La sonoriloj vokis kaj vokis la erarintajn, kiel
            malĝojaj patrinoj, per profunda, kora voĉo de la
            maltrankviloj: la tuta bordo ĝemis en la metala
            plorego, la tuta tero kvazaŭ petegis mizerikordon
            de la oceano. 
         </p>
         <p class="p">La virinoj en tomba silento paŝis en la kapelon 
            kaj en nebuloj, ne trapenetreblaj ankaŭ tie, ekgenuis
            duope, triope, kvarope.
         </p>
         <p class="p">Dipatrino, tuta en oro kaj en bluo de la vestoj,
            sidis kun la infano sur malalta altaro; ŝia etendita
            mano, la pala vizaĝo kaj la senmovaj okuloj estis
            apenaŭ videblaj en la malforta lumo de la malgrandaj lampoj.
         </p>
         <p class="p">Ili ekgenuis humile kaj klinante la kapojn al
            la tero, murmuretis varmegajn preĝojn.
         </p>
         <p class="p">Iu knabino prenis la ŝnuron, pendantan super
            la altaro, kaj eksonorigis. Ŝi sin klinis malrapide,
            ritme, kaj fikse rigardante la senmovajn sanktajn
            okulojn, sonorigis alarmon, donis signon al la
            erarantaj en la oceano, kriis, ke oni maldormas,
            ke oni timas pro ili, ke oni ploras.
         </p>
         <p class="p">La preĝoj murmuretis kvazaŭ mallaŭta kaj peza
            pluvo, leviĝis iafoje sopiroj, tremis haltigataj ploregoj,
            petege sin etendis ies manoj, kaj la sonorilo
            ĝemis senĉese kaj batis febre, kiel la timigitaj
            koroj, kaj de la nebula spaco respondis al ĝi aliaj,
            malproksimaj kaj proksimaj, per sama, longa ĝemo,
            kiel ĉiuj ĉi koroj, kiuj tie sur la dezertaj bordoj,
            en la mizeraj vilaĝoj de la fiŝistoj, sur la izolitaj
            ŝtonegoj, tremis de morta teruro.
         </p>
         <p class="p">La virinoj rampis ĝis la altaro, kaj el la turmentitaj
            koroj sin elŝiris petega, saturita de larmoj
            kanto:
         </p>
         <center class="lg"><span class="l"><i>  Ave, ave, ave, Maria!</i></span><br><span class="l"><i>  Les Saints et les anges</i></span><br><span class="l"><i>  En chœurs glorieux</i></span><br><span class="l"><i>  Chantent vos louanges,</i></span><br><span class="l"><i>  O, Reine des cieux</i></span><br></center>
         <p class="p">Ĉe la ŝnuro alternis la virinoj, kaj la sonorilo
            ne silentis eĉ unu momenton, balanciĝis senĉese,
            ploregis febre, petegis kaj iafoje ĝemis dolore, kiel
            ĉi tiuj kantoj, sin levantaj el sub la piedoj de Dipatrino,
            en kora ploro, kiel la plendaj petegoj:
         </p>
         <center class="lg"><span class="l"><i>  Ave, ave, ave, Maria!</i></span><br><span class="l"><i>  Soyez le refuge</i></span><br><span class="l"><i>  Des pauvres pécheurs,</i></span><br><span class="l"><i>  O, mère du juge</i></span><br><span class="l"><i>  Qui sonde les cœurs.</i></span><br></center>
         <p class="p">Sed la ŝipoj ne revenis.</p>
         <p class="p">Jam la nokto, falanta sur la ŝaŭmantajn abismojn,
            ĵetis sur la mondon sian minacan ombron. La
            nigriĝintaj nebuloj fluidiĝis, gutante en eta kaj
            malvarma pluvo. De tempo al tempo oni aŭdis la
            venton, ŝirantan la arbojn, iafoje minace muĝis la
            oceano, sed poste la silento fariĝis ankoraŭ pli
            profunda, kaj en ĝi la voĉoj de la sonoriloj, senĉese
            batantaj, sin levis ĝis la ĉielo, kvazaŭ kolonoj
            de sonoj, vokantaj la Sinjoron, kaj la kanto de la
            virinoj, la sangaj krioj de la petegoj disflugis sen
            eĥo, kiel pepado de birdidoj en la senfineco de la
            nokto kaj de la silento. 
         </p>
         <p class="p">Longajn, longajn horojn ili preĝis varmege,
            rigardante la senmovajn okulojn de Dipatrino; iliaj
            koroj jam komencis sveni en la maltrankviloj, kiam 
            subite iu ekkriis:
         </p>
         <p class="p">― Lumoj sur la maro!</p>
         <p class="p">La sonorilo eksilentis, interrompiĝis la kanto,
            la virinoj elkuris sur la bordon kaj sin kroĉante al
            la ŝtonegoj, manĝis per la okuloj la mallumon.
         </p>
         <p class="p">Jam ie ne malproksime, kvazaŭ sur la vojo al
            la golfo, ekbrilis iaj tremantaj svarmoj, surirante
            iafoje la ondojn nevideblajn en petola, subtila fosforesko
            kaj malaperante dum senfine longaj momentoj.
         </p>
         <p class="p">La virinoj viŝis la larmajn okulojn kaj kun
            haltigata spiro, almetante la orelojn al la tero,
            kaptis avide la sonojn de la voĉoj kaj la plaŭdojn
            de la remiloj, ankoraŭ malproksimajn kaj apenaŭ
            aŭdeblajn.
         </p>
         <p class="p">― Ili revenas, revenas!</p>
         <p class="p">La krioj sin ĵetis en la nebulojn, kiel aro de
            voĉoj, fervore kantantaj. 
         </p>
         <p class="p">― Ili revenas! Oni sonorigu! Ili eniras inter
            la ŝtonegojn! Lumojn!
         </p>
         <p class="p">La sonorilo ree ektondris el la kapelo, kaj sur
            la bordo, en la netrapenetreblaj nebuloj, ekflirtis
            brilaj rondoj, kvazaŭ oraj papilioj, ekfrapis la lignaj
            ŝuoj, ŝprucis gaja, senorda bruo, la vokoj kaj revokoj
            flugis, kvazaŭ ĝoje ĉirpantaj birdoj, ĉar pli
            kaj pli proksime batis la remiloj, lumaj strioj kun
            malsekaj pintoj malrapide rampis el la profundaĵoj,
            kaj tuj post ili sin montris iom post iom procesio
            de fantomoj, kvazaŭ teksitaj el nebuloj kaj ombroj.
            Ĉeno de ŝipoj trembrilis pli kaj pli klare.
         </p>
         <p class="p">― Kiu estas la unua? Kiu? demandis la
            virinoj, sin klinante super la oceano.
         </p>
         <p class="p">― <em>Sainte-Barbe</em>, oni respondis el la nebulo.
         </p>
         <p class="p">Kelke da virinoj galope sin ĵetis al la haveno.</p>
         <p class="p">― Ĉu ĉiuj revenas?</p>
         <p class="p">― Oni ne scias. Ni perdis unu alian en la
            nebuloj.
         </p>
         <p class="p">― Ĉu bone estis la kapto? Kiu parolas?</p>
         <p class="p">― <em>Rosa Mistica</em>.
         </p>
         <p class="p">― Kiu veturas post vi?</p>
         <p class="p">― <em>Trois-Etoiles</em>.
         </p>
         <p class="p">La vokoj kruciĝis inter la lanternoj kaj la
            bordo. La virinoj, faletante en la mallumo, rapide
            revenis al la haveno, kaj la procesio de la nebulaj
            konturoj jam navigis en la golfon, la akvoj plaŭdis,
            ŝirataj de la akraj bekoj, la remiloj ritme batis,
            knaris la mallevitaj trastangoj. 
         </p>
         <p class="p">La sonoriloj jam silentiĝadis sur la bordoj,
            ĉiumomente en alia loko malaperis subite la sonoj,
            mutiĝis la nokto, tra la nigraj nebuloj, gutigantaj
            pli kaj pli densan pluvon, komencis sin traigi
            fulmaj briloj, la lumoj de nevideblaj lanternoj kuris
            sur la oceanon kun siaj viglaj okuloj, en la haveno
            la homamaso estis pli kaj pli granda kaj ĝoja.
            Ĉiuminute oni albordiĝis, ĉiumomente iu nigra ŝipo
            saltis sur la bordon kvazaŭ fiŝo kaj sin kuŝiĝis sur
            la flanko. Sur la bordo svarmis lumoj, la nebuloj
            ĉe ilia brilo balancis siajn malpurajn ĉifonojn, kiel
            disŝiritajn malsekajn retojn; klakis la lignaj, ŝuoj,
            brufermiĝis la pordoj, ŝprucis la ridoj kaj la ĝojaj
            salutaj ekkrioj; ĉiumomente ia aro malaperis en la
            granitaj dometoj, en la mallarĝaj stratoj aŭ en la
            nebulaj faŭkoj de la vojoj. 
         </p>
         <p class="p">Sole la sonorilo de la kapelo ankoraŭ vokis
            ĝeme, ĉar mankis tri ŝipoj kaj aro da virinoj staris
            garde sur la ŝtonegoj. 
         </p>
         <p class="p">Du el ili revenis ankoraŭ antaŭ la noktomezo,
            kaj kiam la maristoj, kolektinte la retojn, iris al la
            domoj, maljuna virino baris al ili la vojon.
         </p>
         <p class="p">― Ĉu malproksime ankoraŭ estas <em>Je cherche</em>?
            demandis ŝi mallaŭte.
         </p>
         <p class="p">― Ni ne scias. Tuj post la tagmezo kaptis nin
            nebulo kaj vento, ni perdis unu alian. Eble ĝi veturas
            post ili, eble eraras, aŭ eble atendas apud
            Sirenoj, ĝis malleviĝos la nebuloj. Malbona vetero,
            sur la libera maro: ondoj de malsupre kaj mallonga vento,
            kaj la nebulo tiel sufokas, ke apenaŭ
            apud la ŝtonegoj ni ekaŭdis la sonorilojn. Sed ne
            timu, ili revenos matene. Bonan nokton, patrino
            <em>Caradec</em>!
         </p>
         <p class="p">Ŝi ne respondis, avide rigardante kaj aŭskultante la oceanon.</p>
         <p class="p">Jam de longe eksilentis la bordo, jam la lastajn
            korbojn kun la fiŝoj oni elportis el la barkoj, jam
            ie fermiĝis la lasta pordo, la lastan drinkejon oni
            fermis kaj la lasta fenestro estingiĝis, kaj la patrino
            <em>Caradec</em> ankoraŭ maldormis.
         </p>
         <p class="p">Malleviĝis la nokto, muta, malluma kaj malseka.
            La nebuloj vindis la mondon kvazaŭ nigraj,
            malsekaj mortkovriloj, sur kiuj de tempo al tempo
            brilis arĝentaj strioj de malproksimaj lumoj. La
            oceano peze moviĝis en la mallumoj, la akvoj leviĝis,
            oni aŭdis, kiel la ondoj amase kuris el la
            profundaĵoj kaj disŝprucis kun ĝemo ĉe la bordoj.
            Rekomenciĝis sovaĝa, obstina batalo kontraŭ la tero.
         </p>
         <p class="p">La fiŝista vilaĝo dormis, la granitaj dometoj
            ekdormis, la mallarĝaj stratoj kaj la senfinaj vojoj
            kuŝiĝis morte sur la fundo de la mallumo.
         </p>
         <p class="p">Nur en la krepuska, malplena kapelo brulis unu
            sola lampo, kaj en la tremanta, ora lumo aperis la
            fantome blua vizaĝo de Dipatrino kaj ŝiaj senmovaj
            okuloj rigardis tra la nebuloj, tra la tuta mondo.
         </p>
         <p class="p">La patrino <em>Caradec</em> sidis ĉe la sojlo; transmetante
            la erojn de la rozario, ŝi aŭskultis la balbutantan
            parolon de la oceano.
         </p>
         <p class="p">Ŝi atendis pacience la filon kaj lian fieran <em>Je
               cherche</em>.
         </p>
         <p class="p">Senĉese falis subtila pluvo kaj frapis ŝian kapon
            kun unutona, dormiganta murmureto; iafoje la
            ondoj de la alfluo kraĉis salan, malpuran ŝaŭmon,
            sed ŝi ne sentis la malvarmon, ŝi ne sciis, kio
            okazas ĉirkaŭ ŝi, dronanta en preĝo. Ŝi recitis la
            reĝojn de la rozario, longe tenante ĉiun eron kaj
            kun senlima amo murmuretante ĉiun vorton, ĉar
            per ĉi tiu preĝo ŝi sin defendis kontraŭ la timoj
            kaj maltrankviloj, kiuj ĉirkaŭvolvis ŝian koron per
            sufokaj ringoj, kvazaŭ fajraj serpentoj, tiel ke iafoje
            ŝi forgesis la preĝon, la rozario elfalis el ŝiaj
            fingroj, kaj ŝi turnis siajn okulojn al la minacaj,
            malfeliĉon antaŭdirantaj mallumoj.
         </p>
         <p class="p">La filon, ŝi serĉis tie kaj ŝi trovis teruron, ĉar
            kvazaŭ eliĝinte el la nebuloj ĉirkaŭis ŝian animon
            teruraj fantomoj de la estinteco.
         </p>
         <p class="p">Vekiĝis en ŝi la iamaj, doloraj malbenitaj momentoj.</p>
         <p class="p">― Kompatu min, mizerikorda Patrino, murmuretis
            ŝi petege, revenante en la cirklon de la
            oraj briloj de la kapelo kaj kiel forlasita birdido
            sin premante konfide al la sanktaj piedoj. Ŝi volis
            forkuri de la teruraj fantomoj, sed kvazaŭ kadavroj
            sin levis el la ĉerkoj la forgesitaj iamaj turmentoj,
            iamaj malesperoj kaj kovris la tutan esperon.
         </p>
         <p class="p">Ĉar same, kiel nun, ŝi atendis iam la edzon; en
            la sama loko, en same terura, nebula aŭtuna nokto.
         </p>
         <p class="p">Kaj li ne revenis.</p>
         <p class="p">― Patrino, plena de mizerikordo, kompatu
            min! ploregis ŝi malespere. Novaj rememoroj elrampis
            el la kavoj de la memoro, procesio de reviviĝantaj suferoj
            disŝiris ŝian koron.
         </p>
         <p class="p">Ĉar same, kiel nun, ŝi atendis iam la pli aĝan
            filon, en terura nokto de uraganoj, kaj ĉe la samaj
            sanktaj piedoj almozpetis mizerikordon. 
         </p>
         <p class="p">Kaj li ne revenis. </p>
         <p class="p">Ventego de subita, nigra teruro levis ŝin de la
            loko kaj ĵetis en la polvon, antaŭ la altaron, antaŭ
            la palan, apenaŭ videblan vizaĝon.
         </p>
         <p class="p">La senmovaj okuloj rigardis tra la oraj briloj,
            trapenetrante ŝin tiel senkompate, ke ŝi salte leviĝis
            kun malbena krio kaj sin ĵetis al la bordo.
            Kaj erarante inter la ŝtonegoj, faletante en la mallumoj,
            longe ŝi kriis malesperan krion, longe alvokis
            la filon kaj de la senfineco petegis mizerikordon.
         </p>
         <p class="p">La oceano sub la nigraj volvaĵoj de la nebuloj
            kaj de la nokto bolis minace, la ondoj de la alfluo
            sin levis el la profundaĵoj, ŝprucis pli kaj pli alten
            kaj batante la ŝtonegojn, falis en la abismojn. La
            oceano jam komencis furiozi en sia sovaĝa kaj
            blinda forto, himno de teruraj potencoj tondris en
            la senfineco, kaj la voĉo de la turmentita patrina
            koro estis kvazaŭ murmureto de falanta folio dum
            fulmotondro, kaj ŝiaj larmoj, ŝiaj malesperoj kaj
            esperoj, la tuta turmento de la homa estado pezis
            kvazaŭ plumo, kaptita de uragano, estis guto, estis
            tremo pereinta por eterne en la ĥaoso, estis nenio.
         </p>
         <p class="p">La patrino <em>Caradec</em>, kompreninte sian senliman
            malfortecon, sin enŝovis humile en la kapelon, prenis
            la ŝnuron kaj ekbalancis la sonorilon per ĉiuj fortoj,
            per ĉiuj fortoj de la espero. 
         </p>
         <p class="p">La okulojn frenezajn de la malespero, okulojn
            almozpetantajn, okulojn mortantajn ŝi alkroĉis al
            tiuj senmovaj sanktaj okuloj, hurletante plende:
         </p>
         <p class="p">― Revenigu lin! Revenigu!</p>
         <p class="p">Ŝi sonorigis obstine, senĉese, senlace.</p>
         <p class="p">La sonorilo vokis per voĉo de teruro, per voĉo
            de malespero, vokis per la sopiro de la atendoj, 
            vokis plende... kiel ĉi tiu patrina koro;
         </p>
         <p class="p">...iafoje ĝi sin levis vivege kaj kvazaŭ en morta
            febro kriis sovaĝe kaj senorde, kriis, kiel krias la
            dronantoj, furiozis en terura atako de doloro...
            kiel ĉi tiu patrina koro;
         </p>
         <p class="p">...iafoje, kvazaŭ perdinte la lastajn fortojn, ĝi
            nur ploris, mallaŭte plendante, kaj inter ploregoj,
            la koron disŝirintaj, inter ĝemoj, kriis doloran,
            tremigantan krion... kiel ĉi tiu patrina koro;
         </p>
         <p class="p">...kaj iafoje ĝi silentiĝis rigida kaj nur post longa
            momento eksplodis potence; la kolero ĝin skuis
            kaj la malamo, ribelo incitis, tiel ke ĝi batis minace
            la blindan nokton, kvazaŭ per kunmetita pugno,
            kaj malbenis per tondra voĉo la maljustaĵojn...
            kiel ĉi tiu patrina koro.
         </p>
         <p class="p">Ŝi tamen sonorigis kaj sonorigis, la manoj senkonscie
            tiris la ŝnuron, la dorso kurbiĝis kaj rektiĝis aŭtomate,
            la tuta espero pendis ĉe la korsimila
            frapilo de la sonorilo kaj per la propra koro, rigida
            de sufero, batis la metalon kaj la okulojn alkroĉis
            al la sanktaj, senmovaj okuloj.
         </p>
         <p class="p">Ŝi sonorigis jam senkonscia, sed kun pli kaj
            granda kredo kaj konfido, ĉar ŝajnis al ŝi, ke la
            ŝtona mano sin etendas al ŝi kaj karese viŝas ŝian
            vizaĝon, malsekan de la larmoj, kiuj kvazaŭ senfina
            ŝnuro de perloj ruliĝis senĉese, kaj ke la ŝtonaj,
            bluaj lipoj ion parolas al ŝi, ke ŝi klare aŭdas
            voĉon de mizerikordo kaj kompato.
         </p>
         <p class="p">Ŝi sonorigis kaj sonorigis senĉese, en ekstaza
            deliro, aŭskultante atente la sanktajn murmuretojn,
            kiuj kvazaŭ anĝela ĥoro fluis en ŝian animon, alportante
            konsolon, trankvilon kaj senliman, neesprimeblan
            per la vortoj feliĉon de la forgeso.
         </p>
         <p class="p">. . . . . . . . . . . . . . . . . . . .</p>
         <p class="p">Matene oni forŝiris ŝin frenezan de la ŝnuro.
            Ŝi falis por eterne en la teruran nokton de la
            atendoj.
         </p>
      </div>
      <hr>
      <address>
         fonto: <a target="_new" href="https://github.com/revuloj/verkoj/tree/master/txt/tei2/lasta.xml">lasta.xml</a></address>
   </body>
</html>