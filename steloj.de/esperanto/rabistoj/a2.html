<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/rabistoj.css">
      <title>Akto Dua</title>
   </head>
   <body background="../bld/papero.jpg">
      <div class="header"><span class="header_left"><a href="a1.html">&lt;&lt;&nbsp;Akto Unua</a></span><span class="header_center"> <a href="index.html">Frederiko Schiller:
               La rabistoj</a></span></div>
      <hr>
      <h3 class="head">Akto Dua</h3>
      <div class="@type">
         <h4 class="head">Sceno Unua</h4>
         <p class="stage">FRANCISKO MOOR, meditante, en sia ĉambro.</p>
         <p class="sp"><span class="speaker">Francisko</span>. ―
            Ĝi daŭras por mi tro longe.... La doktoro trovas,
            ke li nun resaniĝos, — la vivo de maljunulo estas eterneco! Kaj
            nun mi havus liberan ebenan vojon, se ne estus tiu ĉi ĉagrena
            persista bulo da karno, kiu, simile al la sorĉista hundo en la
            fabeloj, baras al mi la vojon al miaj trezoroj.
            
            <p class="p">
               Sed ĉu miaj projektoj devas sin klini sub la feran jugon de la
               meĥanismo? Ĉu mia alte fluganta spirito devas lasi alligi sin per
               ĉeno al la limaka irado de la materio? Forblovo de kandelo, kiu
               jam sen tio bruletas nur per la lastaj gutoj de sia oleo, — nenio
               pli ĝi estus.... Kaj tamen mi ne volus esti mem la farinto, por ke
               la homoj min ne ataku. Mi ne volus lin rekte mortigi, mi volus, ke
               li mem mortu. Mi volus fari kiel prudenta kuracisto, nur returnite.
               Ne bari al la naturo la vojon per laŭlarĝa streko, sed akceli
               ĝian propran iradon. Kaj ni ja havas la eblon plilongigi la kondiĉojn
               de la vivo, — kial do ni ne povus ankaŭ mallongigi ilin?
               
            </p>
            <p class="p">
               Filozofoj kaj medicinistoj instruas nin, kiel bonege la humora
               stato de la spirito akordiĝas kun la movoj de la materio.
               Artritaj sentadoj estas ĉiam akompanataj de malakordo de la
               meĥanikaj vibracioj, pasioj difektas la forton de la vivo, troŝarĝita
               spirito dispremas la korpon, en kiu ĝi loĝas... Kiel do, sekve?... Se
               oni scius ebenigi al la morto tiun neglatan vojon al la kastelo de
               la vivo? pereigi la korpon per la spirito? Ha, ĝi estus originala
               faro! se oni povus tion ĉi efektivigi? Faro senkompara! Pripensu,
               Moor! Tio ĉi estus artaĵo, kiu meritus, ke vi estu ĝia elpensinto. Oni
               je alkondukis la pretigadon de venenoj preskaŭ al la rango de
               bonorda scienco, kaj per eksperimentoj oni devigis la naturon, ke
               
               
               
               ĝi montru siajn limojn, tiamaniere, ke oni nun prikalkulas la batojn
               de la koro multajn jarojn antaŭe kaj oni diras al la pulso: ĝis tie
               kaj ne plu! Ĉu oni ne devus ankaŭ tie ĉi provi siajn flugilojn?
               
            </p>
            <p class="p">
               Kaj kiel mi devos nun aranĝi la laboron, por detrui la dolĉan,
               pacan konsenton inter la animo kaj ĝia korpo? Kian specon de
               sentoj mi devos elekti? Kiuj plej furioze atakas la floradon de la
               vivo? — Kolero? — tiu ĉi malsatega lupo tro rapide satiĝas. —
               Zorgo? — tiu ĉi vermo mordetas tro malrapide. — Malĝojo? — tiu
               ĉi aspido ŝoviĝas antaŭen tro maldiligente. — Timo? — la espero
               ne permesas al ĝi tro multe ampleksi. — Kio? — Ĉu tio ĉi estas
               jam ĉiuj ekzekutistoj de la homo? Ĉu la batalilaro de la morto
               jam estas tute elĉerpita?. .. 
               (<i class="stage">Profunde meditante.</i>)
                Kiel?... Nu?...
               Kio? Ne!... Ha! 
               (<i class="stage">Subite rektiĝante.</i>)
                Teruro! Kion la teruro ne
               povas fari? Kion povas fari prudento aŭ religio kontraŭ la glacia
               ĉirkaŭpreno de tiu ĉi giganto?... Kaj tamen? Se li ankaŭ al tiu ĉi
               atakego kontraŭstarus? Se li...? Ho, tiam donu vi al mi helpon,
               ĉagrenego, kaj vi, pento, infera Eŭmenido, fosanta serpento, kiu
               remaĉas sian manĝon kaj remanĝas sian propran ekskrementon,
               — eternaj detruantinoj kaj eternaj kreantinoj de sia veneno! Kaj
               vi, krieganta sinmemkulpigo, kiu dezertigas sian propran domon
               kaj vundas sian propran patrinon. Kaj ankaŭ vi donu al mi vian
               helpon, bonfaraj gracioj mem, dolĉe ridetanta estinteco, kaj vi,
               grandajn trezorojn promesanta, floranta estonteco, montru al li en
               viaj speguloj la ĝojojn de la ĉielo, dum via forkuranta piedo elglitiĝas 
               el liaj avidaj brakoj... Tiel mi atakos, bato post bato, skuo
               post skuo, tiun ĉi kadukan vivon, ĝis venos la lasta el la anaro da
               furioj, la malespero!... Triumfo, triumfo! La plano estas preta, —
               malfacila ĝi estis kaj eksterordinare arta, fidebla, certa... ĉar 
               (<i class="stage">moke</i>)
               
               la tranĉilo de la analizanto trovos ja nenian postesignon de vundo
               aŭ de detrua veneno. 
               (<i class="stage">Decide.</i>)
                Bone do! 
               (<i class="stage">Hermano eniras.</i>)
                Ha! <em>Deus
                  ex machina!</em> Hermano!
            </p>
         </p>
         <p class="sp"><span class="speaker">Hermano</span>. ―
            Preta por servi al vi, sinjora moŝto!
         </p>
         <p class="sp"><span class="speaker">Francisko</span>,
            <i class="stage">donas al li la manon</i>. ―
            Kaj ne al maldankemulo vi
            servos.
         </p>
         <p class="sp"><span class="speaker">Hermano</span>. ―
            Mi havas pruvojn de tio ĉi.
         </p>
         <p class="sp"><span class="speaker">Francisko</span>. ―
            Vi havos pli, tre baldaŭ, tre baldaŭ, Hermano!
            Mi havas ion por diri al vi, Hermano
         </p>
         <p class="sp"><span class="speaker">Hermano</span>. ―
            Mi aŭskultas per mil oreloj.
         </p>
         <p class="sp"><span class="speaker">Francisko</span>. ―
            Mi konas vin, vi estas decidema homo, — soldata
            koro, haroj sur la lango! Mia patro vin tre ofendis, Hermano!
         </p>
         <p class="sp"><span class="speaker">Hermano</span>. ―
            La diablo min prenu, se mi tion ĉi forgesos!
         </p>
         <p class="sp"><span class="speaker">Francisko</span>. ―
            Tio ĉi estas la tono de viro! Venĝo konvenas al
            vira brusto. Vi plaĉas al mi, Hermano. Prenu tiun ĉi monujon,
            Hermano. Ĝi estus pli peza, se mi estus mastro. 
         </p>
         <p class="sp"><span class="speaker">Hermano</span>. ―
            Tio ĉi estas ja mia ĉiama deziro, sinjora moŝto; mi
            vin dankas.
         </p>
         <p class="sp"><span class="speaker">Francisko</span>. ―
            Efektive, Hermano? ĉu vi efektive deziras, ke mi
            estu mastro? Sed mia patro havas en la ostoj cerbon de leono, kaj
            mi estas la pli juna filo.
         </p>
         <p class="sp"><span class="speaker">Hermano</span>. ―
            Mi dezirus, ke vi estu la pli maljuna filo, kaj ke via
            patro havu en la ostoj cerbon de ftiza knabino.
         </p>
         <p class="sp"><span class="speaker">Francisko</span>. ―
            Ha! Kiel tiu ĉi pli maljuna filo vin tiam rekompencus,
            kiel li vin levus en la lumon el tiu ĉi malnobla polvo, kiu
            tiel malmulte harmonias kun via spirito kaj nobeleco! Tiam vi tuta
            kiel vi nun staras, estus kovrita per oro, kaj per kvar ĉevaloj vi
            brue veturus tra la stratoj, certe, kredu al mi! Sed mi forgesas,
            pri kio mi volis paroli kun vi. Ĉu vi jam forgesis, Hermano, la
            fraŭlinon von Edelreich? 
         </p>
         <p class="sp"><span class="speaker">Hermano</span>. ―
            Al mil diabloj! Kial vi rememorigas min pri ĉi tio?
         </p>
         <p class="sp"><span class="speaker">Francisko</span>. ―
            Mia frato forkaptis ŝin de vi.
         </p>
         <p class="sp"><span class="speaker">Hermano</span>. ―
            Li tion ĉi pentos!
         </p>
         <p class="sp"><span class="speaker">Francisko</span>. ―
            Ŝi forrifuzis vian amon. Ŝajnas al mi, ke li eĉ ĵetis
            vin malsupren de la ŝtuparo.
         </p>
         <p class="sp"><span class="speaker">Hermano</span>. ―
            Por tio mi enĵetos lin en la inferon.
         </p>
         <p class="sp"><span class="speaker">Francisko</span>. ―
            Li diris, ke oni rakontas al si en la orelojn, ke vi
            estis farita inter la viando kaj kreno, kaj ke via patro neniam povis
            ekrigardi vin sen tio, ke li batus sin en la bruston kaj ĝemus:
            « Dio indulgu min pekulon! »
         </p>
         <p class="sp"><span class="speaker">Hermano</span>,
            <i class="stage">furioze</i>. ―
            Pro la tuta fajro de la infero, silentu!
         </p>
         <p class="sp"><span class="speaker">Francisko</span>. ―
            Li konsilis al vi, ke vi vendu per aŭkcio vian
            dokumenton de nobeleco kaj vi por tio ĉi lasu fliki al vi viajn
            ŝtrumpojn.
         </p>
         <p class="sp"><span class="speaker">Hermano</span>. ―
            Per ĉiuj diabloj! mi elgratos al li per la ungoj la
            okulojn.
         </p>
         <p class="sp"><span class="speaker">Francisko</span>. ―
            Kio? Vi koleriĝas? Kiel vi povas koleri kontraŭ li?
            kion malbonan vi povas fari al li? Kion tia rato povas fari kontraŭ
            leono? Via kolero nur dolĉigos al li la triumfon. Vi nenion povas
            fari krom kunbati viajn dentojn kaj elverŝi vian furiozon sur
            sekan panon.
         </p>
         <p class="sp"><span class="speaker">Hermano</span>,
            <i class="stage">piedbatas la plankon</i>. ―
            Mi disfrotos lin al polvo.
         </p>
         <p class="sp"><span class="speaker">Francisko</span>,
            <i class="stage">frapas lin sur la ŝultron</i>. ―
            Fi, Hermano! vi estas
            kavaliro. Vi ne devas permesi, ke la malhonoro restu sur vi. Vi ne
            devas ellasi la fraŭlinon, ne, pro ĉio en la mondo vi ne devas tion
            ĉi fari, Hermano! Al ĉiuj diabloj! mi farus la plej ekstremajn
            provojn, se mi estus sur via loko.
         </p>
         <p class="sp"><span class="speaker">Hermano</span>. ―
            Mi ne ripozos, antaŭ ol mi ambaŭ miajn malamatojn
            metos sub la teron.
         </p>
         <p class="sp"><span class="speaker">Francisko</span>. ―
            Ne tiel perforte, Hermano! Venu pli proksimen..
            vi havos Amalion!
         </p>
         <p class="sp"><span class="speaker">Hermano</span>. ―
            Tion ĉi mi devas, spite al la diablo! Tion ĉi mi
            devas.
         </p>
         <p class="sp"><span class="speaker">Francisko</span>. ―
            Vi ŝin havos, mi diras al vi, kaj vi havos ŝin el mia
            mano. Alproksimiĝu, mi diras... vi eble ne scias, ke Karolo estas
            jam kvazaŭ senheredigita?
         </p>
         <p class="sp"><span class="speaker">Hermano</span>,
            <i class="stage">alproksimiĝante</i>. ―
            Nekompreneble! ĝi estas la unua
            vorto, kiun mi aŭdas pri tio.
         </p>
         <p class="sp"><span class="speaker">Francisko</span>. ―
            Estu trankvila kaj aŭskultu plue! Alian fojon vi
            aŭdos pli pri ĉi tio, — jes, mi diras al vi, de dek-unu monatoj li
            estas kiel ekzilita. Sed la maljunulo jam bedaŭras la trorapidan
            paŝon, kiun li tamen, 
            (<i class="stage">ridante</i>)
             ŝajnas al mi, ne mem faris.
            Ankaŭ la fraŭlino Edelreich atakas lin ĉiutage per siaj riproĉoj
            kaj plendoj. Pli aŭ malpli frue li lasos serĉi lin en ĉiuj anguloj
            de la mondo, — kaj se li lin trovos, tiam bonan nokton, Hermano!
            Vi tiam povos tre humile teni al li la kaleŝon, kiam li veturos
            kun ŝi al la preĝejo por edziĝi.
         </p>
         <p class="sp"><span class="speaker">Hermano</span>. ―
            Mi lin sufokos antaŭ la Krucifikso.
         </p>
         <p class="sp"><span class="speaker">Francisko</span>. ―
            La patro baldaŭ fordonos al li la estrecon kaj
            vivos ripoze en siaj kasteloj. Tiam la fiera flamiĝulo havos la
            kondukilojn en la manoj, tiam li mokos siajn malamantojn kaj
            enviantojn, — kaj mi, kiu volis fari vin grava, granda homo, mi
            mem, Hermano, devos, profunde klinita antaŭ la sojlo de lia
            pordo...
         </p>
         <p class="sp"><span class="speaker">Hermano</span>,
            <i class="stage">flamiĝe</i>. ―
            Ne, kiel mia nomo estas Hermano, vi ne
            devos! dum ankoraŭ almenaŭ unu fajrero da prudento briletos en
            tiu ĉi cerbo, tion ĉi vi ne devos!
         </p>
         <p class="sp"><span class="speaker">Francisko</span>. ―
            Vi tion malhelpos? Ankaŭ al vi, mia kara Hermano,
            li sentigos sian skurĝon, li kraĉos al vi en la vizaĝon, kiam
            li renkontos vin en la strato, kaj tiam ve al vi estos, se vi movos
            viajn ŝultrojn aŭ faros malkontentan mienon, — vidu, tiele staras
            la afero de via aspirado pri la fraŭlino, viaj esperoj, viaj projektoj.
         </p>
         <p class="sp"><span class="speaker">Hermano</span>. ―
            Diru al mi, kion mi devas fari?
         </p>
         <p class="sp"><span class="speaker">Francisko</span>. ―
            Aŭskultu do, Hermano! Por ke vi vidu, kiel mi,
            kiel honesta amiko, zorgas pri via sorto, — iru, surmetu aliajn
            vestojn, faru vin tute nerekonebla, lasu raporti pri vi al la maljunulo,
            diru, ke vi venas rekte el Bohemujo, ke vi partoprenis kun
            mia frato en la batalo apud Prago, ke vi vidis lian morton sur la
            loko de batalo...
         </p>
         <p class="sp"><span class="speaker">Hermano</span>. ―
            Ĉu oni kredos al mi?
         </p>
         <p class="sp"><span class="speaker">Francisko</span>. ―
            Ho ho! pri tio lasu min zorgi! Prenu tiun ĉi
            paketon. En ĝi vi trovos mian komision detale kaj ankaŭ dokumentojn,
            kiuj la dubon mem faros kredanta. Nun penu nur malaperi nevidate!
            Saltu tra la malantaŭa pordo en la korton, de tie
            trans la muron de la ĝardeno, — la katastrofon de tiu ĉi
            tragikomedio lasu al mi!
         </p>
         <p class="sp"><span class="speaker">Hermano</span>. ―
            Kaj ĝi estos: vivu la nova sinjoro, Francisko de
            Moor!
         </p>
         <p class="sp"><span class="speaker">Francisko</span>,
            <i class="stage">karesas al li la vangojn</i>. ―
            Kiel ruza vi estas! Ĉar, vi
            vidas, tiamaniere ni atingos ĉiujn celojn per unu fojo kaj baldaŭ
            Amalio ĉesos esperi pri li. La maljunulo kulpigos sin pri la morto
            de sia filo kaj — li estas malsana, — ŝanceliĝanta konstruaĵo ne
            bezonas tertremon, por renversiĝi, — li ne supervivos la sciigon...
            Tiam mi estas lia sola filo, Amalio perdis siajn apogojn kaj fariĝas
            ludilo de mia volo.... Tiam vi povas facile prezenti al vi... per unu
            vorto, ĉio iros laŭ deziro. Sed nur ne reprenu vian vorton.
         </p>
         <p class="sp"><span class="speaker">Hermano</span>. ―
            Kion vi diras? 
            (<i class="stage">Ĝojege.</i>)
             Pli vere kuglo rekuros en
            la tubon de la pafilo kaj dancos en la internaĵo de sia pafanto, —
            fidu min! Lasu min nur agi. Adiaŭ!
         </p>
         <p class="sp"><span class="speaker">Francisko</span>,
            <i class="stage">postkriante al li</i>. ―
            La rikolto apartenos al vi, kara
            Hermano! 
            (<i class="stage">Sola.</i>)
             Kiam la bovo entiris la veturilon kun greno en
            la grenejon, tiam la besto devas kontentiĝi kun fojno. Vi ricevos
            stalistinon, sed ne Amalion! 
            (<i class="stage">Foriras.</i>)
            
         </p>
      </div>
      <div class="@type">
         <h4 class="head">Sceno Dua</h4>
         <p class="stage"><strong>Dormoĉambro de la maljuna Moor.</strong></p>
         <p class="stage">LA MALJUNA MOOR, dormante en apogseĝo. AMALIO.</p>
         <p class="sp"><span class="speaker">Amalio</span>,
            <i class="stage">mallaŭte enirante</i>. ―
            Malbrue, malbrue! li dormetas.
            
            (<i class="stage">Ŝi stariĝas antaŭ la dormanto.</i>)
             Kiel bela, kiel honorinda! honorinda,
            
            
            
            
            kiel oni pentras la sanktulojn. Ne, mi ne povas vin koleri!
            Blankhara kapo, vin mi ne povas koleri! Dormu trankvile, vekiĝu
            gaje, mi sola iros kaj suferos.
         </p>
         <p class="sp"><span class="speaker">Maljuna Moor</span>,
            <i class="stage">sonĝante</i>. ―
            Mia filo! mia filo! mia filo!
         </p>
         <p class="sp"><span class="speaker">Amalio</span>,
            <i class="stage">prenas lian manon</i>. ―
            Aŭdu, aŭdu! Lia filo estas en
            liaj sonĝoj.
         </p>
         <p class="sp"><span class="speaker">Maljuna Moor</span>. ―
            Ĉu vi estas ĉi tie? ĉu efektive vi? Ha, kiel
            mizere vi vidiĝas! Ne rigardu min per tiu ĉi malĝojega rigardo!
            mi estas jam sufiĉe mizera.
         </p>
         <p class="sp"><span class="speaker">Amalio</span>,
            <i class="stage">vekas lin rapide</i>. ―
            Vekiĝu, kara maljunulo! Vi nur
            sonĝas. Rekonsciiĝu!
         </p>
         <p class="sp"><span class="speaker">Maljuna Moor</span>,
            <i class="stage">duone vekiĝinta</i>. ―
            Li ne estis ĉi tie? ĉu mi ne
            premis liajn manojn? Malbona Francisko! ĉu vi deziras eĉ el miaj
            sonĝoj lin elŝiri?
         </p>
         <p class="sp"><span class="speaker">Amalio</span>. ―
            Vi rimarkas, Amalio?
         </p>
         <p class="sp"><span class="speaker">Maljuna Moor</span>,
            <i class="stage">revigliĝas</i>. ―
            Kie li estas? Kie mi estas? Vi ĉi
            tie, Amalio? 
         </p>
         <p class="sp"><span class="speaker">Amalio</span>. ―
            Kiel vi vin sentas? Vi havis sanigan dormon.
         </p>
         <p class="sp"><span class="speaker">Maljuna Moor</span>. ―
            Mi sonĝis pri mia filo. Kial mi ne daŭrigis
            sonĝi? Eble mi ricevus pardonon el lia buŝo.
         </p>
         <p class="sp"><span class="speaker">Amalio</span>. ―
            Anĝeloj ne koleras, — li vin pardonas. 
            (<i class="stage">Ŝi prenas
               lian manon malĝoje.</i>)
             Patro de mia Karolo, mi vin pardonas.
         </p>
         <p class="sp"><span class="speaker">Maljuna Moor</span>. ―
            Ne, mia filino! Tiu ĉi morta koloro de via
            vizaĝo kondamnas la patron. Malfeliĉa knabino! Mi senigis al vi la
            ĝojojn de via juneco, — ho, ne malbenu min!
         </p>
         <p class="sp"><span class="speaker">Amalio</span>,
            <i class="stage">karese kisas lian manon</i>. ―
            Vin?
         </p>
         <p class="sp"><span class="speaker">Maljuna Moor</span>. ―
            Ĉu vi konas tiun ĉi portreton, mia filino?
         </p>
         <p class="sp"><span class="speaker">Amalio</span>. ―
            De Karolo!
         </p>
         <p class="sp"><span class="speaker">Maljuna Moor</span>. ―
            Tian vidiĝon li havis, kiam li komencis sian
            dek-sesan jaron. Nun li estas alia.... Ho, furioza mordado estas en
            mi interne.... Tiu ĉi moleco de la trajtoj fariĝis indigno, tiu ĉi
            rideto fariĝis malespero. Ne vere, Amalio? Ĝi estis en lia datreveno
            
            
            
            
            de naskiĝo, en la jasmena laŭbo, vi lin pentris? Ho, mia filino!
            Via amo tiel feliĉigis min.
         </p>
         <p class="sp"><span class="speaker">Amalio</span>,
            <i class="stage">ĉiam rigardante la portreton</i>. ―
            Ne, ne! Ĝi ne estas li.
            Per Dio, ĝi ne estas Karolo. Ĉi tie, ĉi tie. 
            (<i class="stage">Montrante la koron kaj la
               frunton.</i>)
             Tiel tuta, tiel alia! La pala kolorilo ne sufiĉas, por kopii
            la ĉielan spiriton, kiu regis en lia fajra okulo. For kun ĝi! Ĝi estas
            tiel homa! Mi estis fuŝistino.
         </p>
         <p class="sp"><span class="speaker">Maljuna Moor</span>. ―
            Tiu ĉi bonkora, varmiga rigardo, — se li
            starus antaŭ mia lito, tiam mi vivus en la morto mem! Neniam,
            neniam mi mortus!
         </p>
         <p class="sp"><span class="speaker">Amalio</span>. ―
            Neniam, neniam vi mortus? Ĝi estus salto, kiel oni
            saltas de unu penso al alia pli bela, — tiu ĉi rigardo lumus al vi
            trans la tombo; tiu ĉi rigardo portus vin super la stelojn.
         </p>
         <p class="sp"><span class="speaker">Maljuna Moor</span>. ―
            Estas malfacile, estas malĝoje! Mi mortas,
            kaj mia filo Karolo ne estas ĉi tie, — mi estas portata en la tombon,
            kaj li ne ploras super mia tombo! Kiel dolĉe estas esti enlulata en
            la dormon de la morto per la preĝo de filo, — ĝi estas lulila kanto.
         </p>
         <p class="sp"><span class="speaker">Amalio</span>,
            <i class="stage">reve</i>. ―
            Jes, dolĉa, ĉiele dolĉa ĝi estas, esti enlulata en
            la dormon de la morto per kanto de amato, — eble oni ankaŭ en
            la tombo daŭrigas ankoraŭ sonĝi, — longa, eterna, senfina sonĝo
            pri Karolo, ĝis oni eksonigas la sonorilon de reviviĝo... 
            (<i class="stage">Rektiĝante,
               ravite.</i>)
             kaj de nun en liaj brakoj por eterne. 
            (<i class="stage">Paŭzo. Ŝi iras al la
               fortepiano kaj ludas.</i>)
            
            <center class="lg"><span class="l">Ĉu Hektoro volas senrevene</span><br><span class="l">Iri tien, kie kolerplene</span><br><span class="l">Pro Patroklo buĉas la venĝanto?</span><br><span class="l">Kiu do instruos vian filon</span><br><span class="l">Timi diojn, uzi batalilon,</span><br><span class="l">Se por ĉiam kovros vin la Ksanto?</span><br></center>
         </p>
         <p class="sp"><span class="speaker">Maljuna Moor</span>. ―
            Bela kanto, mia filino. Vi devos ĝin ludi al
            mi, antaŭ ol mi mortos.
         </p>
         <p class="sp"><span class="speaker">Amalio</span>. ―
            Ĝi estas la disiĝo de Andromaĥo kaj Hektoro. —
            
            
            
            Karolo kaj mi ofte kantadis ĝin kun akompano de liuto. 
            (<i class="stage">Ŝi ludas
               plue.</i>)
            
            <center class="lg"><span class="l">Karulin', haltigu vian ploron!</span><br><span class="l">Al batalo lasu for Hektoron:</span><br><span class="l">Vokas lin honoro de Pergamo.</span><br><span class="l">Pro patruj' atendas min pereo,</span><br><span class="l">Sed post glora mort', en Elizeo</span><br><span class="l">Por vi ĉiam daŭros mia amo.</span><br></center>
         </p>
         <p><i class="stage">Danielo eniras.</i></p>
         <p class="sp"><span class="speaker">Danielo</span>. ―
            Ekstere atendas homo. Li petas, ke oni enlasu lin
            al vi; li diras, ke li havas gravan sciigon por vi.
         </p>
         <p class="sp"><span class="speaker">Maljuna Moor</span>. ―
            Por mi nur unu afero en la mondo estas grava,
            vi tion scias, Amalio. Ĉu ĝi estas malfeliĉulo, kiu bezonas mian
            helpon? Li ne foriru de ĉi tie kun ĝemado.
         </p>
         <p class="sp"><span class="speaker">Amalio</span>. ―
            Se ĝi estas almozulo, li rapide venu supren.
         </p>
         <p><i class="stage">Danielo foriras.</i></p>
         <p class="sp"><span class="speaker">Maljuna Moor</span>. ―
            Amalio, Amalio, indulgu min!
         </p>
         <p class="sp"><span class="speaker">Amalio</span>,
            <i class="stage">ludas plue</i><center class="lg"><span class="l">Jam ne sonas via batalilo,</span><br><span class="l">Orfe kuŝos ruste la armilo,</span><br><span class="l">Mortos for la gento de Priamo!</span><br><span class="l">Vi foriros, kien lum' ne venas,</span><br><span class="l">La Kocit' sin tra l'dezertoj trenas, —</span><br><span class="l">En la Leto dronos via amo.</span><br></center>
            <center class="lg"><span class="l">Ĉiu mia penso kaj prefero</span><br><span class="l">Dronos en la Leto sub la tero,</span><br><span class="l">Sed ne dronos am' de mia koro!</span><br><span class="l">Aŭdu! Jam li vokas min sovaĝe. —</span><br><span class="l">Ĉesu plori, tenu vin kuraĝe!</span><br><span class="l">Ne, ne dronos amo de Hektoro!</span><br></center>
         </p>
         <p><i class="stage">Francisko, Hermano maskita, Danielo.</i></p>
         <p class="sp"><span class="speaker">Francisko</span>. ―
            Jen estas la homo. Li diras, ke teruraj sciigoj vin
            atendas. Ĉu vi povas ilin aŭskulti? 
         </p>
         <p class="sp"><span class="speaker">Maljuna Moor</span>. ―
            Tia sciigo povas esti nur unu. Alproksimiĝu,
            mia amiko, kaj ne indulgu min! Donu al li pokalon da vino!
         </p>
         <p class="sp"><span class="speaker">Hermano</span>,
            <i class="stage">per ŝanĝita voĉo</i>. ―
            Via sinjora moŝto! Ne koleru malriĉan
            homon, se li kontraŭ sia volo traboros vian koron. Mi estas
            fremdulo en tiu ĉi lando, sed vin mi konas tre bone, vi estas la
            patro de Karolo de Moor.
         </p>
         <p class="sp"><span class="speaker">Maljuna Moor</span>. ―
            De kie vi tion ĉi scias?
         </p>
         <p class="sp"><span class="speaker">Hermano</span>. ―
            Mi konis vian filon.
         </p>
         <p class="sp"><span class="speaker">Amalio</span>,
            <i class="stage">vivece</i>. ―
            Li vivas? li vivas? Vi lin konas? kie li estas?
            kie, kie? 
            (<i class="stage">Volas forkuri.</i>)
            
         </p>
         <p class="sp"><span class="speaker">Maljuna Moor</span>. ―
            Vi scias pri mia filo? 
         </p>
         <p class="sp"><span class="speaker">Hermano</span>. ―
            Li studis en Lepsiko. De tie li komencis migradi,
            mi ne scias kiel malproksime. Li travagis Germanujon ĉirkaŭe kaj,
            kiel li diris al mi, kun nekovrita kapo, kaj li almoze elpetadis al si
            panon antaŭ la pordoj. Kvin monatojn poste komenciĝis denove la
            abomena milito inter Prusujo kaj Aŭstrujo, kaj ĉar li jam nenion
            en la mondo povis esperi, tial la sonoj de la venka tamburo de
            Frederiko fortiris lin Bohemujon. Permesu al mi, li diris al la
            granda Ŝverinido, ke mi mortu per la morto de herooj, — mi ne
            havas plu patron! 
         </p>
         <p class="sp"><span class="speaker">Maljuna Moor</span>. ―
            Ne rigardu min tiel, Amalio!
         </p>
         <p class="sp"><span class="speaker">Hermano</span>. ―
            Oni donis al li standardon. Li aliĝis al la venka
            flugo de la Prusoj. La sorto faris, ke ni ambaŭ kuŝis sub unu tendo.
            Li multe parolis pri sia maljuna patro kaj pri pli bonaj pasintaj
            tagoj kaj pri detruitaj esperoj... niaj okuloj estis plenaj de larmoj.
         </p>
         <p class="sp"><span class="speaker">Maljuna Moor</span>,
            <i class="stage">kaŝas sian kapon en la kusenon</i>. ―
            Silentu, ho
            silentu!
         </p>
         <p class="sp"><span class="speaker">Hermano</span>. ―
            Ok tagojn poste estis la varmega batalo apud
            
            
            
            Prago. Mi povas diri al vi, via filo sin tenis, kiel brava batalisto.
            Li faris mirindaĵojn antaŭ la okuloj de la armeo. Kvin regimentoj
            devis anstataŭi unu la alian, sed li staris. Fajraj kugloj faladis
            dekstre kaj maldekstre, sed via filo staris. Unu kuglo frakasis al li
            la dekstran manon, via filo prenis la standardon en la maldekstran,
            kaj li staris.
         </p>
         <p class="sp"><span class="speaker">Amalio</span>,
            <i class="stage">ravite</i>. ―
            Hektoro, Hektoro! Ĉu vi aŭdas? li staris!
         </p>
         <p class="sp"><span class="speaker">Hermano</span>. ―
            Mi renkontis lin en la vespero de la batalo, falintan
            sub la fajfado de kugloj; per la maldekstra mano li estis retenanta
            la torente elfluantan sangon, la dekstran li enŝovis en la teron.
            « Frato! — li ekkriis al mi, — kuras la famo, ke la generalo antaŭ
            unu horo falis ». — « Li falis, — mi diris, — kaj vi? » — « Nu, kiu
            estas brava soldato, — li ekkriis kaj liberigis sian maldekstran
            manon, — tiu sekvu sian generalon, kiel mi! ». Tuj li elspiris sian
            grandan animon.
         </p>
         <p class="sp"><span class="speaker">Francisko</span>,
            <i class="stage">kolerege ekpaŝante kontraŭ Hermanon</i>. ―
            Ho, la morto
            enŝlosu vian malbenitan langon! Ĉu vi venis ĉi tien, por doni al
            nia patro la baton de la morto? Patro! Amalio! Patro!
         </p>
         <p class="sp"><span class="speaker">Hermano</span>. ―
            Ĝi estis la lasta volo de mia mortanta kamarado.
            « Prenu tiun ĉi glavon, — li diris agoniante, — transdonu ĝin al mia
            maljuna patro; la sango de lia filo algluiĝis al ĝi, li estas venĝita, li
            ĝoju! Diru al li, ke lia malbeno pelis min al la batalo kaj morto, ke
            mi finis mian vivon en malespero! » Lia lasta ĝemo estis « Amalio ».
         </p>
         <p class="sp"><span class="speaker">Amalio</span>,
            <i class="stage">kiel vekita el morta dormo</i>. ―
            Lia lasta ĝemo estis Amalio!
         </p>
         <p class="sp"><span class="speaker">Maljuna MOOR</span>,
            <i class="stage">terure kriante kaj elŝirante al si la harojn</i>. ―
            Mia
            malbeno enpelis lin en la morton! li finis sian vivon en malespero!
         </p>
         <p class="sp"><span class="speaker">Francisko</span>,
            <i class="stage">vagante tra la ĉambro</i>. ―
            Ho, kion vi faris, patro! Mia
            Karolo, mia frato!
            
         </p>
         <p class="sp"><span class="speaker">Hermano</span>. ―
            Jen estas la glavo kaj jen estas ankaŭ portreto,
            kiun li samtempe elprenis el sur la brusto. Ĝi similas perfektege
            tiun ĉi fraŭlinon. Ĉi tion al mia frato Francisko, li diris, — mi ne
            scias, kion li volis diri per ĉi tio.
         </p>
         <p class="sp"><span class="speaker">Francisko</span>,
            <i class="stage">kvazaŭ tre mirigita</i>. ―
            Al mi? la portreton de Amalio?
            Al mi? 
         </p>
         <p class="sp"><span class="speaker">Amalio</span>,
            <i class="stage">kolerege alpaŝante al Hermano</i>. ―
            Malnobla, subaĉetita
            trompanto! 
            (<i class="stage">Kaptas lin furioze ĉe la brako.</i>)
             
         </p>
         <p class="sp"><span class="speaker">Hermano</span>. ―
            Mi ne estas trompanto, moŝto fraŭlino. Rigardu
            mem, ĉu ĝi ne estas via portreto, — kredeble vi mem ĝin donis
            al li. 
         </p>
         <p class="sp"><span class="speaker">Francisko</span>. ―
            Per Dio, Amalio, ĝi estas via portreto! Ĝi estas
            efektive via! 
         </p>
         <p class="sp"><span class="speaker">Amalio</span>,
            <i class="stage">redonas al li la portreton</i>. ―
            Mia, mia! Ho, ĉielo kaj
            tero! 
         </p>
         <p class="sp"><span class="speaker">Maljuna Moor</span>,
            <i class="stage">kriante kaj gratante al si la vizaĝon</i>. ―
            Ho ve, ho
            ve! Mia malbeno alpelis lin al la morto! pereis en malespero!
         </p>
         <p class="sp"><span class="speaker">Francisko</span>. ―
            Kaj li memoris pri mi en la lasta malfacila horo de
            la mortado, pri mi! Anĝela animo, — kiam la nigra standardo de
            la morto jam bruis super li... pri mi!... 
         </p>
         <p class="sp"><span class="speaker">Maljuna Moor</span>,
            <i class="stage">balbutante</i>. ―
            Mia malbeno lin pelis al la morto,
            pereis mia filo en malespero! 
         </p>
         <p class="sp"><span class="speaker">Hermano</span>. ―
            Mi ne povas elteni tian malĝojegon. Adiaŭ, maljuna
            sinjoro! 
            (<i class="stage">Mallaŭte al Francisko.</i>)
             Ho, kial vi tion ĉi faris, sinjoro?
            
            (<i class="stage">Rapide foriras.</i>)
             
         </p>
         <p class="sp"><span class="speaker">Amalio</span>,
            <i class="stage">saltleviĝante postkrias al li</i>. ―
            Restu! restu! Kio estis liaj
            lastaj vortoj? 
         </p>
         <p class="sp"><span class="speaker">Hermano</span>,
            <i class="stage">haltante en la pordo</i>. ―
            Lia lasta ĝemo estis Amalio.
            
            (<i class="stage">Foriras.</i>)
             
         </p>
         <p class="sp"><span class="speaker">Amalio</span>. ―
            Lia lasta ĝemo estis Amalio! Ne! vi ne estas trompanto!
            Sekve ĝi estas vero, vero, — li mortis, li mortis! 
            (<i class="stage">Vagas
               ŝanceliĝante kaj falas.</i>)
             mortis! Karolo mortis! 
         </p>
         <p class="sp"><span class="speaker">Francisko</span>. ―
            Kion mi vidas! Kio estas tie sur la glavo? skribite
            per sango — « Amalio »!
         </p>
         <p class="sp"><span class="speaker">Amalio</span>. ―
            De li?
         </p>
         <p class="sp"><span class="speaker">Francisko</span>. ―
            Ĉu mi bone vidas aŭ mi sonĝas? Jen per sanga
            
            
            
            skribo: « Francisko, ne forlasu mian Amalion ». Vidu do, vidu
            do! Kaj sur la alia flanko: « Amalio! vian ĵuron nuligis la ĉiopova
            morto ». Ĉu vi nun vidas, ĉu vi vidas? li skribis ĉi tion per rigidiĝanta
            mano, li skribis ĉi tion per la varma sango de sia koro, li
            skribis ĝin sur la solena rando de la eterneco! Lia spirito prokrastis
            sian forflugon, por interligi ankoraŭ Franciskon kaj Amalion.
         </p>
         <p class="sp"><span class="speaker">Amalio</span>. ―
            Sankta Dio! Ĝi estas lia mano! Li neniam min amis!
            
            (<i class="stage">Foriras rapide.</i>)
            
         </p>
         <p class="sp"><span class="speaker">Francisko</span>,
            <i class="stage">piedobatante la plankon</i>. ―
            Al la diablo! mia tuta arto
            rompiĝas sur tiu ĉi obstina kapo!
         </p>
         <p class="sp"><span class="speaker">Maljuna Moor</span>. ―
            Ho ve! ho ve! Ne forlasu min, mia filino!
            Francisko, Francisko, redonu al mi mian filon!
         </p>
         <p class="sp"><span class="speaker">Francisko</span>. ―
            Kiu donis al li la malbenon? Kiu pelis sian filon
            al batalo, morto kaj malespero? Ho, li estis anĝelo, juvelo de la
            ĉielo. Malbeno al liaj mortigintoj! Malbeno, malbeno al vi mem!
         </p>
         <p class="sp"><span class="speaker">Maljuna Moor</span>,
            <i class="stage">batas per la pugno sian bruston kaj frunton</i>. ―
            Li
            estis anĝelo, juvelo de la ĉielo! Malbeno, malbeno, pereo, malbeno
            al mi mem! Mi estas patro, kiu mortigis sian grandan filon. Min li
            amis ĝis la morto! Por venĝi pro mi, li kuris al batalo kaj morto!
            Ho, mi, monstro! monstro! 
            (<i class="stage">Furiozas kontraŭ si mem.</i>)
            
         </p>
         <p class="sp"><span class="speaker">Francisko</span>. ―
            Li estas for, kion nun helpas tro malfruaj plendoj?
            
            (<i class="stage">Sarkasme ridas.</i>)
             Estas pli facile mortigi, ol revivigi. Vi neniam
            revenigos lin el lia tombo
         </p>
         <p class="sp"><span class="speaker">Maljuna Moor</span>. ―
            Neniam, neniam, neniam mi revenigos lin el
            tombo! For, perdita por ĉiam! Kaj vi ellogis de mi la malbenon,
            vi, vi.... Redonu al mi mian filon!
         </p>
         <p class="sp"><span class="speaker">Francisko</span>. ―
            Ne incitu mian koleron! Mi forlasos vin en la
            morto!
         </p>
         <p class="sp"><span class="speaker">Maljuna Moor</span>. ―
            Monstro! Monstro! Redonu al mi mian filon!
            
            (<i class="stage">Saltleviĝas de la seĝo kaj volas kapti Franciskon ĉe la gorĝo, sed tiu
               ĉi lin reĵetegas.</i>)
            
         </p>
         <p class="sp"><span class="speaker">Francisko</span>. ―
            Senfortaj ostoj! Vi kuraĝas... Mortu! Malesperu!
            
            (<i class="stage">Foriras.</i>)
            
         </p>
         <p class="sp"><span class="speaker">Maljuna Moor</span>. ―
            Mil malbenoj persekutu vin! Vi ŝtelis al mi
            mian filon el la brakoj. 
            (<i class="stage">Ĵetas sin malespere tien kaj reen en la seĝo.</i>)
            
            Ho ve, ho ve! Malesperi kaj ne morti! Ili forkuras, ili forlasas min
            ĉe la morto, miaj bonaj anĝeloj forkuras de mi, ĉiuj sanktuloj
            forkuras de la malvarma griza mortiginto. Ho ve, ho ve! Ĉu neniu
            volas teni al mi la kapon, neniu volas liberigi la agoniantan animon?
            Neniom da filoj, neniom da filinoj, neniom da amikoj! Nur
            homoj... neniu volas?... Sola... forlasita... Ho ve, ho ve! Malesperi
            kaj tamen ne morti!
         </p>
         <p><i class="stage">Amalio, kun postploraj okuloj.</i></p>
         <p class="sp"><span class="speaker">Maljuna Moor</span>. ―
            Amalio! sendito de la ĉielo! Ĉu vi venas, por
            forliberigi mian animon?
         </p>
         <p class="sp"><span class="speaker">Amalio</span>,
            <i class="stage">per pli kvieta tono</i>. ―
            Vi perdis belegan filon.
         </p>
         <p class="sp"><span class="speaker">Maljuna Moor</span>. ―
            Vi volas diri « mortigis ». Ŝarĝita per tiu ĉi
            atesto mi alpaŝos al la juĝa seĝo de Dio.
         </p>
         <p class="sp"><span class="speaker">Amalio</span>. ―
            Ne, ne, malfeliĉa maljunulo! La ĉiela Patro revokis
            lin al si. Ni estus tro feliĉaj en tiu ĉi mondo. Supre, supre super
            la sunoj, ni lin revidos denove.
         </p>
         <p class="sp"><span class="speaker">Maljuna Moor</span>. ―
            Revidi, revidi! Glavo tranĉos mian animon,
            kiam mi vidos lin inter la sanktuloj; meze en la ĉielo tremigos min
            teruroj de la infero! ĉe la rigardado de la eterneco frakasados min
            la rememoro, ke mi mortigis mian filon!
         </p>
         <p class="sp"><span class="speaker">Amalio</span>. ―
            Ho, per sia rideto li forigos la doloran rememoron el
            via animo! Estu gaja, kara patro! mi estas tute gaja. Ĉu li ne
            kantis jam al la ĉielaj aŭskultantoj la nomon Amalio sur la serafa
            harpo, kaj la ĉielaj aŭskultantoj dolĉe ĝin ripetis? Lia lasta ĝemo
            estis ja Amalio! Ĉu lia unua ĉiela voko ne estos Amalio?
         </p>
         <p class="sp"><span class="speaker">Maljuna Moor</span>. ―
            Ĉiela konsolo fluas el viaj lipoj! Li ridetos al
            mi, vi diras? pardonos? Vi devas resti apud mi, amatino de mia
            Karolo, kiam mi estos mortanta.
         </p>
         <p class="sp"><span class="speaker">Amalio</span>. ―
            Morti estas flugi en liajn brakojn. Feliĉa vi estas!
            Enviinda vi estas. Kial tiuj ĉi ostoj ne estas putraj? kial tiuj ĉi
            haroj ne estas grizaj? Ve al mi pro miaj fortoj de juneco! Kun
            ĝojo mi akceptus vin, vi, sensuka maljuneco, kiu estas pli proksima
            al la ĉielo kaj al mia Karolo!
         </p>
         <p><i class="stage">Francisko eniras.</i></p>
         <p class="sp"><span class="speaker">Maljuna Moor</span>. ―
            Aliru, mia filo! Pardonu min, se mi antaŭe
            estis tro kruela kontraŭ vi! Mi ĉion al vi pardonas. Mi tiel forte
            dezirus fordoni mian animon en paco.
         </p>
         <p class="sp"><span class="speaker">Francisko</span>. ―
            Ĉu vi jam sufiĉe ploris pri via filo? Kiom mi vidas
            vi havas nur unu filon.
         </p>
         <p class="sp"><span class="speaker">Maljuna Moor</span>. ―
            Jakobo havis dek-du filojn, tamen pri sia
            Jozefo li ploris per sangaj larmoj. 
         </p>
         <p class="sp"><span class="speaker">Francisko</span>. ―
            Hm!
         </p>
         <p class="sp"><span class="speaker">Maljuna Moor</span>. ―
            Iru, prenu la Biblion, mia filino, kaj legu al
            mi la historion pri Jakobo kaj Jozefo! Ĝi ĉiam tiel kortuŝadis min,
            kvankam mi tiam ne estis ankoraŭ Jakobo.
            
            Amalio, — Kiun lokon mi legu al vi? 
            (<i class="stage">Prenas la Biblion kaj
               folias.</i>)
             
         </p>
         <p class="sp"><span class="speaker">Maljuna Moor</span>. ―
            Legu al mi pri la malĝojego de la perdinto,
            kiam li ne trovis Jozefon inter siaj infanoj kaj vane atendadis lin
            en la mezo de siaj dek-unu filoj, kaj lian plendan kanton. kiam li
            eksciis, ke lia Jozefo malaperis por ĉiam. 
         </p>
         <p class="sp"><span class="speaker">Amalio</span>,
            <i class="stage">legas</i>. ―
            « Tiam ili prenis la veston de Jozefo, Kaj ili
            buĉis kapron kaj trempis la veston en la sangon kaj sendis la
            makulitan veston kaj alportigis ĝin al sia patro kaj dirigis: tion
            ni trovis, — rigardu, ĉu ĝi estas la vesto de via filo, aŭ ne? »
            
            (<i class="stage">Francisko subite foriras.</i>)
             « Sed li ĝin rekonis kaj diris: ĝi estas la
            vesto de mia filo, kruela besto lin formanĝis, sovaĝa besto disŝiris
            Jozefon. »
         </p>
         <p class="sp"><span class="speaker">Maljuna Moor</span>,
            <i class="stage">refalas sur la kusenon</i>. ―
            Sovaĝa besto disŝiris
            Jozefon!
         </p>
         <p class="sp"><span class="speaker">Amalio</span>,
            <i class="stage">legas plue</i>. ―
            « Kaj Jakobo disŝiris siajn vestojn kaj
            metis sakon ĉirkaŭ siajn lumbojn, kaj li funebris pro sia filo longan
            tempon, kaj ĉiuj liaj filoj kaj filinoj penis lin konsoli; sed li ne
            lasis sin konsoli kaj diris: kun malĝojo mi malsupreniros... »
         </p>
         <p class="sp"><span class="speaker">Maljuna Moor</span>. ―
            Ĉesu, ĉesu! Al mi fariĝas tre malbone.
         </p>
         <p class="sp"><span class="speaker">Amalio</span>,
            <i class="stage">alsaltas, faliginte la libron</i>. ―
            Helpu, ĉielo! Kio ĝi estas?
         </p>
         <p class="sp"><span class="speaker">Maljuna Moor</span>. ―
            Ĝi estas la morto!... Nigra... naĝas... antaŭ
            miaj... okuloj... mi vin petas... voku la pastron... li min komuniu.
            Kie estas... mia filo Francisko?
         </p>
         <p class="sp"><span class="speaker">Amalio</span>. ―
            Li forkuris! Dio nin kompatu!
         </p>
         <p class="sp"><span class="speaker">Maljuna Moor</span>. ―
            Forkuris... forkuris de la lito de la mortanto?...
            kaj ĉi tio estas ĉio, ĉio... de du infanoj plenaj de espero...
            Vi ilin donis... Vi ilin prenis.... Via nomo estu...
         </p>
         <p class="sp"><span class="speaker">Amalio</span>,
            <i class="stage">kun subita ekkrio</i>. ―
            Mortis! Ĉio mortis!
            
            (<i class="stage">Foriras malespere.</i>)
             
         </p>
         <p class="sp"><span class="speaker">Francisko</span>,
            <i class="stage">ensaltas kun ĝojo</i>. ―
            Mortis,
            ili krias, mortis! Nun mi estas mastro. En la tuta kastelo oni kriegas, ke li mortis.
            Tamen
            eble li nur dormas? Certe, ha certe! Vere ĝi estas tia dormo, kiun
            neniam sekvas la voko « bonan tagon », — dormo kaj morto estas
            nur du dunaskitoj. Ni interŝanĝu do iom la nomojn! Brava, bonvena
            dormo, ni nomos vin morto! 
            (<i class="stage">Li alpremas al la maljunulo la
               okulojn.</i>)
             Kiu nun venos kaj kuraĝos voki min al juĝo? aŭ diri al
            mi en la vizaĝon: vi estas kanajlo! For do tiun ŝarĝan maskon de
            kvieteco kaj virto! Nun vi vidos la nudan Franciskon, kaj teruro
            vin kaptos! Mia patro superŝutadis siajn postulojn per sukero,
            faris el sia posedaĵo familian rondeton, li sidadis kun afabla rideto
            antaŭ la pordo kaj salutadis ĉiujn kiel fratojn kaj infanojn. Miaj
            brovoj pendos super vi kiel fulmotondraj nuboj, mia sinjora nomo
            sin portados super tiuj ĉi montoj kiel minaca kometo, mia frunto
            estos via barometro! Li karesadis la nukon, kiu obstine sin levis
            kontraŭ li. Sed mi ne amas rideti kaj karesi. Mi hakos al vi la
            akrajn spronojn en la karnon, kaj mi uzos la senkompatan skurĝon.
            
            
            
            
            
            En mia posedaĵo mi alkondukos al tio, ke terpomoj kaj malforta
            biero fariĝos regalaĵo por festoj, kaj ve al tiu, kiu renkontiĝos al
            miaj okuloj kun plenaj kaj ruĝaj vangoj! Paleco de malriĉeco kaj
            de sklava timo estas mia amata koloro; en tiun ĉi livreon mi vin
            vestos.
            
            (<i class="stage">Li foriras.</i>)
            
         </p>
      </div>
      <div class="@type">
         <h4 class="head">Sceno Tria</h4>
         <p class="stage"><strong>La Bohemaj arbaroj.</strong></p>
         <p class="stage">SPIEGELBERG. RAZMANN. GRUPO DA RABISTOJ.</p>
         <p class="sp"><span class="speaker">Razmann</span>. ―
            Ĝi estas vi? efektive vi? lasu do vin sufoki en miaj
            brakoj, kara koramato Maŭrico! Bonvenon al vi en la Bohemaj
            arbaroj! Vi fariĝis granda kaj dika, Per ĉiuj diabloj de la infero!
            Vi alkondukis ja tutan aregon da rekrutoj, vi bravega varbisto!
         </p>
         <p class="sp"><span class="speaker">Spiegelberg</span>. ―
            Ne vere, frato, ne vere? Kaj ĉio plenaj bravuloj!
            Vi ne kredos, mi havas evidentan benon de Dio: mi estis malriĉa
            malsata simplulo, mi havis nenion krom tiu ĉi bastono, kiam mi
            transiris la Jordanon, kaj nun ni estas en la nombro de sepdek-ok,
            pleje ruinigitaj butikistoj, forpelitaj magistroj kaj skribistoj el la
            Ŝvabaj provincoj; ĝi estas ja korpuso da bravuloj, mia frato, ravaj
            homoj, mi al vi diras, — unu al alia ŝtelas la butonojn de la
            pantalono kaj staras sendanĝere apud li nur kun ŝargita pafilo, — kaj
            ili havas ĉion sufiĉe kaj havas tiel grandan renomon en la ĉirkaŭaĵo
            de kvardek mejloj, ke vi simple ne komprenos. Tie ekzistas neniu
            gazeto, en kiu vi ne trovus artikoleton pri la ruzulo Spiegelberg;
            mi eĉ simple pro tio ilin abonas, — de la kapo ĝis la piedoj ili min
            prezentis, vi pensus, ke vi min vidas, eĉ pri la butonoj de mia
            surtuto ili ne forgesis. Sed ni orde kondukas ilin je la nazo.
            Ekzemple antaŭ ne longe mi iras en la presejon, mi diras, ke mi
            vidis la faman Spiegelberg, kaj mi diktas al unu skribaĵisto, kiu
            tie sidas, la vivan bildon de unu tiea doktoro; la afero efikas, la
            sinjoro estas arestata, turmente pridemandata, kaj pro timego
            
            
            
            
            kaj malsaĝeco li konfesas, la diabloj min prenu, li konfesas, ke li
            estas Spiegelberg... Per ĉiuj diabloj! Mi estis jam preta iri al la
            magistrato kaj protesti, ke la kanajlo tiel profanas mian nomon,
            — kaj mi diras al vi, tri monatojn poste li jam estas pendigita. Mi
            devis enfroti al mi poste bonan porcion da tabako, kiam mi promenis
            preter la pendingo kaj vidis la pseŭdo-Spiegelbergon,
            paradantan en sia majesteco, — kaj dume dum Spiegelberg
            pendas, Spiegelberg tre mallaŭte elŝteliĝas el la reto kaj montras
            post la dorso al la supersaĝa justeco tiajn azenajn orelojn, ke oni
            povus krevi de rido.
         </p>
         <p class="sp"><span class="speaker">Razmann</span>,
            <i class="stage">ridas</i>. ―
            Vi efektive estas ĉiam ankoraŭ la sama. 
         </p>
         <p class="sp"><span class="speaker">Spiegelberg</span>. ―
            Mi estas tio, kiel vi vidas, per korpo kaj animo.
            Malsaĝulo! Unu ŝercon mi devas al vi ankoraŭ rakonti, kiun mi
            antaŭ ne longe faris en la monaĥinejo de la sankta Cecilio. En mia
            vagado mi trafis la monaĥinejon pli-malpli ĉe la vesperiĝo, kaj ĉar
            mi ĝuste en tiu tago ne elpafis ankoraŭ eĉ unu kartoĉon, — vi
            scias, ke mi terure malamas la « diem perdidi, » — tial ankoraŭ
            la nokto devis esti beligita per iu faro, se ĝi eĉ koncernus orelon
            de diablo! Ni tenas nin trankvile ĝis malfrue en la nokto. Fariĝas
            plena silento. La kandeloj estas estingitaj. Ni supozas, ke la
            monaĥinoj nun estas kredeble en la litoj. Nun mi prenas kun mi
            mian kamaradon Grimm, ordonas al la aliaj atendi antaŭ la pordego,
            ĝis ili aŭdos mian fajfon, — mi malliberigas la gardiston de
            la monaĥinejo, forprenas de li la ŝlosilojn, mi enŝteliĝas tien, kie
            dormas la servantinoj, forprenas de ili la vestojn kaj elportas la
            pakaĵon ekster la pordegon. Ni iras pluen de ĉelo al ĉelo, al unu
            fratino post alia ni forprenas la vestojn, fine ankaŭ al la abatino.
            Nun mi ekfajfas, kaj miaj homoj tie ekstere komencas ataki kaj
            furiozi, kvazaŭ venis la tago de la lasta juĝo, kaj kun bestega bruo
            ili enfalas en la ĉelojn de la fratinoj! Ha ha ha! Jen vi devus vidi
            la tumulton, kiel la naivaj kreaĵetoj en la mallumo palpe serĉadis
            siajn vestojn kaj faradis ridindajn gestojn, ne trovante la vestojn,
            
            
            
            
            kaj ni dume brue atakis, kaj ili de timo kaj konfuziĝo envolvis sin
            en la litotukojn, aŭ rampis malantaŭ la fornojn kiel katinoj, kaj
            aliaj de timego tiel ŝprucigis en la ĉambron, ke vi povus tie lerni
            naĝi.... Kaj la mizera kriado kaj plorado, kaj fine la maljuna
            murmuristino, la abatino, vestita kiel Evo antaŭ la falo... vi scias
            ke sur la tuta tera globo neniu kreaĵo estas por mi tiel abomena,
            kiel araneo kaj maljuna virino, — kaj nun prezentu al vi la
            nigre-brunan, sulkoplenan, vilan virinaĉon dancanta antaŭ mi kaj
            ĵurpetanta min per sia virgulina ĉasteco... al ĉiuj diabloj! Mi jam estis
            preta doni al ŝi kelkajn fortajn batojn en la noblajn partojn....
            Mallonge decidite! aŭ ĉi tien la arĝentaĵon, la monaĥinejan trezoron
            kaj la tutan monon, aŭ... miaj homoj min jam komprenis...
            Mi diras al vi, mi elportis el la monaĥinejo pli ol mil taleroj, kaj
            al tio mi havis amuzon, kaj miaj bravuloj lasis al ili memoraĵon
            kiun ili portos tutajn naŭ monatojn.
         </p>
         <p class="sp"><span class="speaker">Razmann</span>,
            <i class="stage">kun piedekbato</i>. ―
            Al la diabloj! kial mi tie ne estis!
         </p>
         <p class="sp"><span class="speaker">Spiegelberg</span>. ―
            Vi vidas? Diru mem, ĉu tio ĉi ne estas diboĉa
            vivo? kaj al tio oni restas freŝa kaj forta, kaj la korpuso sin tenas
            kaj ŝvelas kun ĉiu horo kiel ventro de prelato. Mi ne scias, mi
            kredeble havas en mi ion magnetan, kio altiras ĉiujn kanajlojn sur
            la tuta tero de Dio, kiel ŝtalo la feron.
         </p>
         <p class="sp"><span class="speaker">Razmann</span>. ―
            Bela magneto vi estas! Sed mi volus ja scii, al la
            diablo, kiajn sorĉaĵojn vi uzas.
         </p>
         <p class="sp"><span class="speaker">Spiegelberg</span>. ―
            Sorĉaĵojn? Oni bezonas neniajn sorĉaĵojn, —
            kapon oni devas havi! Certan praktikan konsideradon, kiun oni
            kompreneble ne akiras kune kun la ĉiutaga manĝo. Ĉar vidu, mi
            ĉiam diradas: honestan homon oni povas krei el ĉia salika ŝtipo,
            sed por fripono oni bezonas saĝon, — ankaŭ estas necesa por ĉi
            tio speciala nacia genio, certa, por tiel diri, friponeca klimato, —
            kaj tial mi konsilas al vi, veturu al la Graŭbinda lando, ĝi estas la
            Atenoj de la nuntempaj friponoj.
         </p>
         <p class="sp"><span class="speaker">Razmann</span>. ―
            Frato, oni laŭdis al mi la tutan Italujon.
         </p>
         <p class="sp"><span class="speaker">Spiegelberg</span>. ―
            Jes, jes! Kontraŭ neniu oni devas esti maljusta.
            Italujo ankaŭ havas siajn grandajn homojn, kaj se Germanujo tiel
            daŭrigos, kiel ĝi jam komencis, kaj plene ekzilos la Biblion, por
            kio ekzistas la plej brilantaj esperoj, tiam kun la tempo ankaŭ el
            Germanujo povas ankoraŭ veni io bona. Sed ĝenerale mi devas
            diri al vi, la klimato havas ne tre grandan signifon, la genio ĉie
            sukcesas, kaj cetere, mia frato, vi ja bone scias, sovaĝa pomo eĉ
            en la paradiza ĝardeno mem neniam fariĝos ananaso. Sed por ke
            mi plue diru al vi, — kie mi haltis?
         </p>
         <p class="sp"><span class="speaker">Razmann</span>. ―
            Ĉe la artifikoj.
         </p>
         <p class="sp"><span class="speaker">Spiegelberg</span>. ―
            Jes, vere, ĉe la artifikoj. Via unua afero, kiam
            vi venas en la urbon, devas esti jeno: ĉe la almozulobservistoj,
            urbaj patrolistoj kaj ordobservistoj vi informiĝas, kiuj estas iliaj
            plej oftaj klientoj, kiu montras al ili plej da respekto, — kaj
            tiujn klientojn vi penas trovi; poste vi ennestiĝas en kafejoj,
            bordeloj, drinkejoj, vi spionas, sondas, kiu plej multe krias pri la
            malkara tempo, pri la kvin procentoj, pri la grandiĝanta pesto de
            la policaj perfektigoj, kiu plej multe insultas la registaron, aŭ
            krias kontraŭ la fiziognomiko kaj tiel plu, — frato, tio ĉi estas la
            ĝusta nivelo. La honesteco ŝanceliĝas kiel kaverna dento, vi devas
            nur almeti la dentotirilon. Aŭ pli bone kaj pli mallonge: vi iras kaj
            ĵetas plenan monujon en la mezon de la strato, vi ie vin kaŝas,
            kaj vi bone rimarkas, kiu ĝin levas, — unu minuton poste vi kuras
            post li, vi serĉas, krias kaj vi demandas nur kvazaŭ pasante: ĉu
            sinjoro ne trovis eble monujon? Se li diras jes, nu, tiam la diablo
            ĉion prenis; sed se li neas: pardonu, sinjoro, mi ne memoras, mi
            bedaŭras... 
            (<i class="stage">Kun salto.</i>)
             Frato! Triumfo, mia frato! Estingu vian
            lanternon, ruza Diogeno! vi trovis vian homon!
         </p>
         <p class="sp"><span class="speaker">Razmann</span>. ―
            Vi estas instruita praktikulo.
         </p>
         <p class="sp"><span class="speaker">Spiegelberg</span>. ―
            Mia Dio! Kvazaŭ mi iam dubis pri ĉi tio! Nun,
            kiam vi havas vian homon sur la hoko, vi devas ankoraŭ ruze
            manovri, ke vi lin levu! Vidu, mia filo! tion mi faradis tiamaniere:
            
            
              
            
            de la momento, kiam mi ekhavis pri iu supozon, mi jam
            alkroĉiĝis al mia kandidato kiel lapo, trinkis kun li fratiĝon, —
            kompreneble, vi devas pagi por lia trinkado! certe, tio ĉi kostas
            sufiĉe da mono, sed ĝi ne devas vin forteni, — vi iras pluen, vi
            kondukas lin al kompanioj de ludo, al diboĉuloj, implikas lin en
            batiĝojn kaj en friponaĵojn, ĝis li pri korpo kaj animo, pri mono
            kaj konscienco kaj pri sia bona nomo fariĝas tute bankrota; ĉar
            mi devas diri al vi, vi nenion atingos, se vi ne difektos la korpon
            kaj animon, — kredu al mi, frato! tion ĉi mi en mia granda praktiko
            jam multajn fojojn vidis: se la honestulo unu fojon estas
            elpelita el la nesto, tiam la diablo fariĝas lia mastro, tiam la paŝo
            estas tiel facila, ho, tiel facila, kiel la salto de publikulino al
         </p>
         <p class="sp"><span class="speaker">Bigotulino</span>. ―
            Sed aŭskultu! kia krako ĝi estis?
         </p>
         <p class="sp"><span class="speaker">Razmann</span>. ―
            Ĝi estis tondro, — nu, daŭrigu.
         </p>
         <p class="sp"><span class="speaker">Spiegelberg</span>. ―
            Ankoraŭ pli mallonga, pli bona vojo estas jena:
            vi rabas al via homo ĉion, kion li havas, ĝis ne restas al li eĉ ĉemizo
            sur la korpo, — tiam li mem venos al vi. Ne instruu al mi la artifikojn,
            frato, — demandu do la kupran vizaĝon tie: al la diablo! lin
            mi bele kaptis en la reton! Mi proponis al li kvardek dukatojn, li ilin
            ricevos, kiam li donos al mi la vaksan premsignon de la ŝlosilo de
            sia sinjoro. Prezentu do al vi, la malsaĝa besto tion ĉi faras, la
            diablo min prenu, — li alportas al mi la ŝlosilojn kaj volas nun
            ricevi la monon.... Monsieur, mi nun diras al li, ĉu vi scias, ke mi
            nun portos la ŝlosilojn rekte al la kvartalestro kaj mi luos por vi
            loĝejon sur la pendingo? Per ĉiuj diabloj! vi devus vidi, kiel la
            homo tiam larĝe malfermis la okulojn kaj komencis baraktadi kiel
            malseka hundo.... « Pro la ĉielo, havu kompaton! mi... mi.... »
            Kion do vi? Ĉu vi volas tuj forĵeti ĉiun sinĝenadon kaj iri kun mi
            al la diablo? — « Ho, tre volonte, kun ĝojo ». — Ha ha ha! bona
            mizerulo, per lardo oni kaptas musojn! ridu do pri li, Razmann!
            ha ha ha!
         </p>
         <p class="sp"><span class="speaker">Razmann</span>. ―
            Jes, jes, mi devas konfesi. Mi skribos al mi ĉi tiun
            
            
            
            
            lecionon per oraj literoj sur la tabulon de mia cerbo. La satano
            sendube konas siajn homojn, se li prenis vin kiel makleriston.
         </p>
         <p class="sp"><span class="speaker">Spiegelberg</span>. ―
            Ne vere, frato? Kaj mi pensas, ke kiam mi liveros
            al li dek pecojn, li min lasos libere iri, — ĉiu eldonisto donas
            ja al sia kolektanto la dekan ekzempleron senpage, kiel do la diablo
            agus pli avare? Razmann! mi sentas pulvon...
         </p>
         <p class="sp"><span class="speaker">Razmann</span>. ―
            Per la diablo! mi ankaŭ ĝin sentas jam de longe.
            Atentu, en la proksimaĵo oni certe pafis! — Jes, jes, kiel mi diras
            al vi, Maŭrico, al nia hetmano vi estos bonvena kun viaj rekrutoj,
            li ankaŭ allogis jam bravajn homojn.
         </p>
         <p class="sp"><span class="speaker">Spiegelberg</span>. ―
            Sed la miaj! la miaj.... Pa!
         </p>
         <p class="sp"><span class="speaker">Razmann</span>. ―
            Nu jes, ili certe havas belajn fingretojn, sed mi
            diras al vi, la renomo de nia hetmano ankaŭ jam fortentis honestajn
            homojn.
         </p>
         <p class="sp"><span class="speaker">Spiegelberg</span>. ―
            Mi dubas.
         </p>
         <p class="sp"><span class="speaker">Razmann</span>. ―
            Sen ŝerco! kaj ili ne hontas servi sub li. Li ne mortigas
            pro la rabado, kiel ni, — la mono lin ne interesas, kiam li
            povas havi sufiĉe da ĝi, kaj eĉ sian trionon, kiu leĝe apartenas al
            li de ĉiu akiro, li disdonacas al orfoj, aŭ li donas per ĝi al malriĉaj
            esperdonaj junuloj la eblon studi. Sed se li kaptas nobeleton,
            kiu senfeligas siajn vilaĝanojn kiel bruton, aŭ se li ricevas sub la
            manon ian kanajlon kun oraj galonoj, kiu falsas la leĝojn kaj
            kovras per arĝento la okulon de la justeco, aŭ ian alian sinjoron de
            tia speco, — nu, tiam li estas en sia elemento, kaj li mastrumas
            diable, kvazaŭ ĉiu fibro en li estus furio.
         </p>
         <p class="sp"><span class="speaker">Spiegelberg</span>. ―
            Hm! hm!
         </p>
         <p class="sp"><span class="speaker">Razmann</span>. ―
            Antaŭ ne longe ni eksciis en la gastejo, ke baldaŭ
            devas ĉi tie pasi riĉa grafo el Regensburgo, kiu gajnis proceson
            pri miliono per la ruzaĵoj de sia advokato; li sidis tiam ĉe la tablo
            kaj ludis. Kiomope ni estas? li min demandis, subite leviĝante; mi
            vidis, kiel li enpremis la malsupran lipon inter la dentojn, kion li
            faras nur tiam, kiam li estas en plej furioza humoro. Ne pli ol
            
            
            
            
            
            
            
            kvin, mi diris. Ĝi sufiĉas, li diris; li ĵetis al la mastrino la monon
            sur la tablon, lasis la vinon, kiun li estis mendinta, netuŝita, kaj ni
            ekpreparis nin por la vojo. La tutan tempon li ne parolis eĉ unu
            vorton, li kuradis flanken tute sola, nur de tempo al tempo li
            demandis nin, ĉu ni ankoraŭ nenion rimarkis, kaj li ordonadis al
            ni meti la orelon al la tero. Fine la grafo alveturas, la kaleŝo peze
            ŝarĝita, la advokato sidis kune kun li interne, antaŭe unu rajdanto,
            ĉe la flankoj du servistoj rajde, — tiam vi devus vidi nian homon,
            kiel li, kun du pistoloj en la mano, antaŭ ni alsaltis al la kaleŝo
            kaj kun tondra voĉo ekkriis: halt! La veturigisto, kiu ne volis
            halti, devis danci malsupren de sia loko; la grafo pafis el la kaleŝo
            en la aeron, la rajdantoj forkuris.... Vian monon, kanajlo, li ekkriis
            tondre, — tiu kuŝis kiel bovo sub la hakilo. Kaj ĉu vi estas la fripono,
            kiu faras el la justeco aĉeteblan publikulinon? La advokato
            tremis tiel, ke la dentoj al li frapadis, — la ponardo staris en lia
            ventro, kiel paliso en vinberejo.... Mi faris la miaĵon! li ekkriis kaj
            fiere sin deturnis de ni; la rabado estas via afero. Kaj kun tiuj ĉi
            vortoj li malaperis en la arbaron.
         </p>
         <p class="sp"><span class="speaker">Spiegelberg</span>. ―
            Hm, hm! Frato, tio, kion mi antaŭe rakontis al
            vi, devas resti inter ni, li ne devas tion ĉi scii. Vi komprenas?
         </p>
         <p class="sp"><span class="speaker">Razmann</span>. ―
            Bone, bone, mi komprenas.
         </p>
         <p class="sp"><span class="speaker">Spiegelberg</span>. ―
            Vi ja lin konas! Li havas siajn kapricojn. Vi min
            komprenas.
         </p>
         <p class="sp"><span class="speaker">Razmann</span>. ―
            Mi komprenas, mi komprenas.
         </p>
         <p><i class="stage">Schwarz, rapide enkuras</i></p>.
         <p class="sp"><span class="speaker">Razmann</span>. ―
            Kiu estas? Kio fariĝis? Pasaĝeroj en la arbaro?
         </p>
         <p class="sp"><span class="speaker">Schwarz</span>. ―
            Rapide, rapide! kie estas la aliaj? Al ĉiuj diabloj!
            Vi staras ĉi tie kaj babilas? Ĉu vi ne scias? ĉu vi tute ne scias?
            Kaj Roller...
         </p>
         <p class="sp"><span class="speaker">Razmann</span>. ―
            Kio do? kio do?
         </p>
         <p class="sp"><span class="speaker">Schwarz</span>. ―
            Roller estas pendigita, kaj ankoraŭ kvar aliaj...
         </p>
         <p class="sp"><span class="speaker">Razmann</span>. ―
            Roller? Ha, malbeno! De kiam? De kie vi tion ĉi scias?
         </p>
         <p class="sp"><span class="speaker">Schwarz</span>. ―
            Jam pli ol tri semajnojn li sidis, kaj ni nenion sciis; 
            jam tri tagojn oni lin juĝis, kaj ni nenion aŭdis; sub turmentegoj
            oni lin ekzamenadis, kie estas la hetmano. La brava junulo nenion
            konfesis; hieraŭ oni faris al li la proceson, kaj hodiaŭ matene li
            per ekstra poŝto forveturis al la diablo.
         </p>
         <p class="sp"><span class="speaker">Razmann</span>. ―
            Ha, la kanajloj! Ĉu la hetmano tion ĉi scias?
         </p>
         <p class="sp"><span class="speaker">Schwarz</span>. ―
            Nur hieraŭ li tion eksciis. Li furiozas kiel apro. Vi 
            scias, ke li ĉiam plej alte ŝatis Rolleron, — kaj al tio ankoraŭ la 
            turmentegado.... Ŝnurojn kaj ŝtuparojn oni jam alportis al la turo, 
            sed nenio helpis; li mem en kapucena robo jam enŝteliĝis al li kaj 
            volis interŝanĝi kun li la personojn, — Roller obstine rifuzis; nun
            li faris tian ĵuron, ke frosto ekkuris sub niaj haŭtoj, — li ĵuris
            ekbruligi por li funebran torĉon, kian ankoraŭ neniu reĝo iam
            havis kaj kiu devas rosti al ili la ĝibojn brune kaj blue. Mi timas
            pro la urbo. Li jam de longe portas koleron kontraŭ ĝi, ĉar ĝi estas
            tiel abomene bigota, — kaj vi ja scias, ke se li diras « mi volas tion
            ĉi fari », ĝi estas tio sama, kiel se iu el ni tion ĉi jam faris.
         </p>
         <p class="sp"><span class="speaker">Razmann</span>. ―
            Ĝi estas vero! mi konas la hetmanon. Se li estus
            doninta al la diablo sian vorton, ke li iros en la inferon, li neniam
            preĝus, eĉ se li per duono da Patro-nia povus liberiĝi! Sed ho, la
            malfeliĉa Roller! la malfeliĉa Roller!
         </p>
         <p class="sp"><span class="speaker">Spiegelberg</span>. ―
            <em>Memento mori!</em> Sed tio ĉi min ne tuŝas. 
            (<i class="stage">Li trilas
               kanteton.</i>)
            
         </p>
         <center class="lg"><span class="l">Se mi ekzekutejon preteriras,</span><br><span class="l">Mi nur fermetas unu el l'okuloj;</span><br><span class="l">Ha, tute sola pendas vi, mi diras, —</span><br><span class="l">Vi estas do el gent' de malsaĝuloj!</span><br></center>
         <p class="sp"><span class="speaker">Razmann</span>,
            <i class="stage">kun eksalto</i>. ―
            Aŭdu! Pafo! 
            (<i class="stage">Pafado kaj bruo.</i>)
            
         </p>
         <p class="sp"><span class="speaker">Spiegelberg</span>. ―
            Ankoraŭ unu!
         </p>
         <p class="sp"><span class="speaker">Razmann</span>. ―
            Denove unu! la hetmano!
         </p>
         <p><i class="stage">Malantaŭ la scenejo oni kantas.</i></p>
         <center class="lg"><span class="l">Nurenberganoj pendigas neniun</span><br><span class="l">Antaŭ ol ili lin havas.</span><br><p><i class="stage">Bis.</i></p>
         </center>
         <p class="sp"><span class="speaker">Schweizer, Roller</span>,
            <i class="stage">malantaŭ la scenejo</i>. ―
            He vi, ho! He vi, ho!
         </p>
         <p class="sp"><span class="speaker">Razmann</span>. ―
            Roller! Roller! Dek diabloj min prenu!
         </p>
         <p class="sp"><span class="speaker">Schweizer</span>,
            <i class="stage">ROLLER, malantaŭ la scenejo</i>. ―
            Razmann! Schwarz!
            Spiegelberg! Razmann!
         </p>
         <p class="sp"><span class="speaker">Razmann</span>. ―
            Roller! Schweizer! Fulmo kaj tondro kaj ĉiuj diabloj
            de la infero! 
            (<i class="stage">Ili kuras al li renkonte.</i>)
            
         </p>
         <p><i class="stage">Rabisto Moor, sur ĉevalo. Schweizer. Roller. Grimm.
               Schufterle. Aro da rabistoj, kovritaj de koto kaj polvo aperas.</i></p>
         <p class="sp"><span class="speaker">Rabisto Moor</span>,
            <i class="stage">desaltante de la ĉevalo</i>. ―
            Libereco! libereco! Vi
            estas ekster danĝero, Roller! Forkonduku mian ĉevalon, Schweizer,
            kaj lavu ĝin per vino. 
            (<i class="stage">Ĵetas sin sur la teron.</i>)
             Ĝi estis varmega
            afero!
         </p>
         <p class="sp"><span class="speaker">Razmann</span>,
            <i class="stage">al Roller</i>. ―
            Nu, pro la kamentubo de Pluto! Ĉu vi
            reviviĝis de sub la rado?
         </p>
         <p class="sp"><span class="speaker">Schwarz</span>. ―
            Ĉu vi estas lia spirito? aŭ ĉu mi estas frenezulo? Ĉu
            vi efektive estas Roller?
            
         </p>
         <p class="sp"><span class="speaker">Roller</span>,
            <i class="stage">malfacile spirante</i>. ―
            Ĝi estas mi. Per propra korpo.
            Tuta. De kie, laŭ via opinio, mi venas?
         </p>
         <p class="sp"><span class="speaker">Schwarz</span>. ―
            Kiu ĝin povas scii? Vi estis jam kondamnita.
         </p>
         <p class="sp"><span class="speaker">Roller</span>. ―
            Tiel ĝi efektive estis, kaj eĉ pli. Mi venas rekte de la
            pendingo. Lasu min nur antaŭe reakiri mian spiron. Schweizer al
            vi rakontos. Donu al mi glason da brando! Kaj vi estas denove ĉi
            tie, Maŭrico? Mi pensis, ke mi revidos vin ie en alia loko. Donu do
            al mi glason da brando, miaj ostoj disfalas... Ho, mia hetmano!
            kie estas mia hetmano?
         </p>
         <p class="sp"><span class="speaker">Schwarz</span>. ―
            Tuj, tuj! Diru do, babilu do kiel vi de tie forvenis?
            kiamaniere ni denove vin havas? Mia kapo turniĝas. Vi diras, ke
            de la pendingo?
         </p>
         <p class="sp"><span class="speaker">Roller</span>,
            <i class="stage">rapide eltrinkas botelon da brando</i>. ―
            Ha, ĝi estas bongusta,
            
            
            
            
            
            
            
            ĝi varmigas! Rekte de la pendingo, mi al vi diras. Vi staras
            ĉi tie kun malfermitaj buŝegoj kaj ne povas tion eĉ sonĝi, — mi
            estis nur tri paŝojn de la fatala ŝtuparo, per kiu mi devis supreniri
            al la brusto de Abrahamo, — tiel proksime, tiel proksime, — mi estis
            jam kun mia haŭto kaj haroj forvendita al la anatomio! vi povus
            havi mian vivon por preneto da flartabako. Al la hetmano mi devas
            danki por la aero, libereco kaj vivo. 
         </p>
         <p class="sp"><span class="speaker">Schweizer</span>. ―
            Ĝi estis ŝerco, kiun valoras aŭskulti. Unu tagon
            antaŭe ni per niaj spionoj eksciis, ke Roller estas bone enpeklita,
            kaj ke se la ĉielo ne enmiksos sin en ĝusta tempo, li morgaŭ en la
            tago — tio estas hodiaŭ — devos iri la vojon de ĉiu karno. Leviĝu!
            diris la hetmano, kio pli valoras ol amiko? Ni lin savos, aŭ se ni lin
            ne savos, tiam ni almenaŭ ekbruligos por li funebran torĉon, kiun
            ankoraŭ neniu reĝo havis kaj kiu rostos al ili la ĝibojn brune kaj
            blue. Ni sendis al li ekspreson, kiu alportis al li skribeton, ĵetinte
            ĝin al li en la supon
         </p>
         <p class="sp"><span class="speaker">Roller</span>. ―
            Mi neniel esperis sukceson.
         </p>
         <p class="sp"><span class="speaker">Schweizer</span>. ―
            Ni elatendis la tempon, kiam la vojoj fariĝis liberaj.
            La tuta urbo eliris, por vidi la spektaklon, rajdantoj kaj
            piedirantoj kaj kaleŝoj miksite, la bruo kaj la pretiĝado por la
            estonta ekzekuto resonadis malproksime. Nun, diris la hetmano,
            ekbruligu, ekbruligu! La bravuloj ekflugis kiel sagoj, ekbruligis
            la urbon samtempe en tridek tri finoj, ĵetis brulantajn meĉaĵojn en
            la ĉirkaŭaĵon de la pulvejo, en preĝejojn kaj garbejojn.... Per la
            infero! ne pasis eĉ kvarono da horo, la nordorienta vento, kiu
            ankaŭ kredeble havis kalkulojn kun la urbo, bonege aliĝis al ni
            kaj pelis la flamojn supren ĝis la plej altaj pintoj. Kaj ni dume
            kuras sur la stratoj supren kaj malsupren, kiel furioj, brulo! brulo,
            tra la tuta urbo, tumulto, kriado, bruado... la brulalarmaj sonoriloj
            komencas brui, la pulvoturo eksplodas, kvazaŭ la tero krevis en
            la mezo, la ĉielo disŝiriĝis kaj la infero falis dek mil klaftojn pli
            profunden.
         </p>
         <p class="sp"><span class="speaker">Roller</span>. ―
            Kaj nun mia sekvantaro ekrigardis malantaŭen, —
            jen kuŝas la urbo kiel Gomoro kaj Sodomo, la tuta horizonto
            konsistis el fajro, sulfuro kaj fumo, kvardek montoj en la ĉirkaŭaĵo
            rebruas pri la infera ŝerco, panika teruro ĵetas ĉiujn sur la teron,
            — nun mi ekuzas la momenton, kaj fr! rapide kiel la vento, mi
            estis malligita, — miaj akompanantoj, ŝtonigitaj kiel la edzino de
            Loth, rigardas malantaŭen, — mi kuras for! mi traŝiras la amasojn!
            mi malaperis! Sesdek paŝojn pli malproksime mi deĵetas miajn
            vestojn, mi ĵetas min en la riveron, mi naĝas sub la akvo tiel longe,
            ĝis mi pensas, ke ili min jam ne vidos. Mia hetmano staris jam
            prete kun ĉevaloj kaj vestoj, — tiamaniere mi saviĝis. Moor, Moor!
            Ke vi ankaŭ baldaŭ enfalu en kaptilon, ke mi povu al vi pagi en la
            sama maniero!
         </p>
         <p class="sp"><span class="speaker">Razmann</span>. ―
            Sovaĝbesta deziro, por kiu oni devus vin pendigi,
            — tamen ĝi estis petolo, de kiu oni povus krevi.
         </p>
         <p class="sp"><span class="speaker">Roller</span>. ―
            Ĝi estis efektive helpo en la ekstrema bezono; vi ne
            povas tion ĉi sufiĉe taksi. Vi devus kun ŝnuro ĉirkaŭ la kolo marŝi
            per vivanta korpo al la tombo, kiel mi, kaj vidi la fatalan preparadon
            kaj la ekzekutajn ceremoniojn, kaj senti, kiel kun ĉiu paŝo,
            kiun la timotremanta piedo faras antaŭen, venas pli proksime,
            terure pli proksime la malbenita maŝino, en kiun mi devis enloĝiĝi
            kaj kiu brilis en la terura matena suno, — vi devis vidi la garde
            observantajn helpantojn de la ekzekutisto, aŭdi la teruran
            muzikon, — ĝi bruas ankoraŭ en miaj oreloj, la kriojn de la malsataj
            korvoj, kiuj en granda nombro alkroĉiĝis al la korpo de mia
            duone forputrinta antaŭulo, kaj ĉio alia, kaj super ĉio ankoraŭ la
            antaŭsento de la eterneco, kiu min atendis! Frato, frato! kaj
            subite la signalo de la libereco! Ĝi estis krako, kvazaŭ ĉe la
            ĉielbarelo krevis ringego.... Aŭskultu, kanajloj! mi diras al vi,
            kiam oni el ardanta forno saltas en glacian akvon, oni ne povas
            senti la kontraston tiel forte, kiel mi, kiam mi estis sur la alia
            bordo.
         </p>
         <p class="sp"><span class="speaker">Spiegelberg</span>,
            <i class="stage">ridas</i>. ―
            Malfeliĉa hometo! Nun ĉio estas ja forgesita.
            
            (<i class="stage">Trinkas al li.</i>)
             Pro la feliĉa renaskiĝo
         </p>
         <p class="sp"><span class="speaker">Roller</span>,
            <i class="stage">forĵetas sian glason</i>. ―
            Ne, per ĉiuj trezoroj de Mamono!
            mi ne volus tion ĉi sperti la duan fojon. La morto estas io pli ol
            salto de arlekeno, kaj promorta teruro estas pli malbona ol la
            morto. 
         </p>
         <p class="sp"><span class="speaker">Spiegelberg</span>. ―
            Kaj la saltanta pulvoturo, — vi komprenas nun,
            Razmann? jen tial la aero en la ĉirkaŭspaco de tutaj horoj tiel
            malbonodoris per sulfuro, kvazaŭ la tuta vestaro de Moloĥo estus
            aerumata sub la ĉielo. Ĝi estis majstraĵo, mia hetmano! mi envias
            vin pro ĝi.
         </p>
         <p class="sp"><span class="speaker">Schweizer</span>. ―
            Se la urbo volis fari al si plezuron de tio, ke ĝi
            vidos, kiel oni senvivigos mian kamaradon kiel lacepelitan porkon,
            — kio do al la diablo! ĉu ni devas fari al ni riproĉojn de la
            konscienco, se pro nia kamarado ni forbruligas la urbon? Kaj krom tio
            niaj homoj devis ja ankaŭ iom rabi. Diru do, kion vi forkaperis? 
         </p>
         <p class="sp"><span class="speaker">Unu el la bando</span>. ―
            Dum la tumulto kaj konfuzo mi enŝteliĝis
            en la preĝejon de la sankta Stefano kaj mi deŝiris la pasamentojn
            de la altara tuko; la bona Dio, mi diris al mi, estas riĉa homo, kaj
            li povas ja fari orajn fadenojn el groŝa ŝnuro. 
         </p>
         <p class="sp"><span class="speaker">Schweizer</span>. ―
            Vi bone agis, — por kio efektive la preĝejo bezonas
            tiun ĉifonaĵon? Ili alportas ĝin al la Kreinto, kiu ridas pri ilia
            ĉifonaro, kaj liaj kreitaĵoj devas morti de malsato! Kaj vi, Spangeler,
            kie vi etendis vian reton? 
         </p>
         <p class="sp"><span class="speaker">Dua</span>. ―
            Mi kaj Bügel ni prirabis magazenon kaj ni alportas materialon
            por kvindek el ni.
         </p>
         <p class="sp"><span class="speaker">Tria</span>. ―
            Du orajn poŝhorloĝojn mi forkaptis kaj al tio ankoraŭ
            dekduon da arĝentaj kuleroj.
         </p>
         <p class="sp"><span class="speaker">Schweizer</span>. ―
            Bone, bone. Kaj ni aranĝis al ili tian historion, ke
            ili du semajnojn devos estingadi. Se ili volos venki la fajron, ili
            devos ruinigi la urbon per akvo. Ĉu vi ne scias, Schufterle, kiom
            estis da mortigitoj?
         </p>
         <p class="sp"><span class="speaker">Schufterle</span>. ―
            Oni diras, ke okdek-tri. La turo sola dispremis
            sesdekon da ili.
         </p>
         <p class="sp"><span class="speaker">Rabisto Moor</span>,
            <i class="stage">tre serioza</i>. ―
            Roller, vi estas kare pagita.
         </p>
         <p class="sp"><span class="speaker">Schufterle</span>. ―
            Pa, pa! sed kion tio ĉi signifas? Jes, se tio ĉi
            estus viroj, — sed tie estis vindinfanoj, kiuj origas siajn litotukojn,
            enlaĉigitaj patrinetoj, kiuj forpeladis de ili la kulojn, sekiĝintaj
            fornosidistoj, kiuj jam ne povis trovi la pordon, pacientoj, kiuj
            plore vokadis sian doktoron, kiu per sia gravamiena trotado sekvis
            la komunan kuradon. Ĉio, kio havis facilajn krurojn, elkuris al la
            komedio, kaj nur la surfundaĵo de la urba loĝantaro restis, por
            gardi la domojn.
         </p>
         <p class="sp"><span class="speaker">Moor</span>. ―
            Ho, la malfeliĉaj vermoj! Malsanuloj, vi diras, maljunuloj
            kaj infanoj?
         </p>
         <p class="sp"><span class="speaker">Schufterle</span>. ―
            Jes, al la diablo! Kaj krom tio akuŝulinoj kaj
            profunde gravedaj virinoj, kiuj timis aborti sub la nekovrita
            pendingo; junaj virinoj, kiuj timis rigardinfektiĝi de la ekzekutaj
            objektoj kaj presi al sia infano en la utero la pendingon sur la ĝibon;
            malriĉaj poetoj, kiuj ne havis ŝuojn por surpiedigi, ĉar sian solan
            paron ili fordonis por ripari, — kaj ankoraŭ diversaj similaj subjektoj;
            ne valoras la penon paroli pri ĉi tio. Kiam mi preteriris
            antaŭ unu el tiaj barakoj, mi ekaŭdis interne laŭtan kriadon, mi
            enrigardas, kaj ĉe la lumo kion mi vidas? ĝi estis infano, ankoraŭ
            freŝa kaj sana, ĝi kuŝis sur la tero sub la tablo, kaj la tablo ĝuste
            jam volis komenci bruli. Malfeliĉa besteto, mi diris, vi ja tie
            frostiĝas, kaj mi ĵetis ĝin en la fajron.
         </p>
         <p class="sp"><span class="speaker">Moor</span>. ―
            Efektive, Schufterle? Kaj tiu fajro brulu en via brusto
            eterne! For, ho monstro! Neniam montriĝu en mia bando! Vi
            murmuras? Vi pripensas? Kiu pripensas, kiam mi ordonas? Li
            kuru for, mi diras! Ekzistas ankoraŭ multaj inter vi, kiuj estas
            maturaj por mia kolerego. Mi konas vin, Spiegelberg! Sed baldaŭ
            mi paŝos en vian mezon kaj mi faros teruran pririgardon. 
            (<i class="stage">La
               rabistoj tremante foriras.</i>)
            
         </p>
         <p class="sp"><span class="speaker">Moor</span>,
            <i class="stage">sola marŝas ekscitite tien kaj reen</i>. ―
            Ne aŭskultu ilin,
            venĝanto en la ĉielo! Kion mi povas fari kontraŭ tio? Ĉu vi estas kulpa,
            se via pesto, via kartempo, via superakvado englutas la justulon
            kune kun la malvirtulo? Kiu povas ordoni al la flamo, ke ĝi ne
            furiozu ankaŭ sur la benita semitaĵo, kiam ĝi devas detrui la nestojn
            de la krabroj? Ho, la abomena mortigo de infanoj! mortigo de
            virinoj! mortigo de malsanuloj! Kiel min premas tiu ĉi faro! Ĝi
            venenis miajn plej belajn agojn! Jen ruĝa de honto kaj mokita
            staras antaŭ la okulo de la ĉielo tiu knabo, kiu arogis ludi kun la
            bastonego de Jupitero kaj kiu venkis pigmeojn, dum li devis
            frakasi titanojn! For, for! vi ne estas tiu viro, kiu povus regi la
            venĝan glavon de la supraj tribunaloj, vi falis ĉe la unua moviĝo!
            Nun mi forĵetas mian malhumilan planon, mi foriras, por enrampi
            en ian fendon de la tero, kie la lumo de la tago sin kaŝos antaŭ
            mia malhonoro. 
            (<i class="stage">Li volas forkuri.</i>)
            
         </p>
         <p class="sp"><span class="speaker">Rabistoj</span>,
            <i class="stage">alkuras</i>. ―
            Gardu vin, hetmano! Diabloj ekpetolis!
            Tutaj amasoj da bohemaj rajdistoj saltas ĉirkaŭe en la arbaro, —
            infera denuncisto kredeble elbabilis al ili pri ni.
         </p>
         <p class="sp"><span class="speaker">Novaj rabistoj</span>. ―
            Hetmano, hetmano! Ili eltrovis niajn postesignojn.
            Ĉirkaŭe kelkaj miloj da ili aranĝas kordonon ĉirkaŭ la
            meza arbaro.
         </p>
         <p class="sp"><span class="speaker">Novaj rabistoj</span>. ―
            Ve, ve, ve! Ni estas kaptitaj, radŝiritaj,
            kvaronigitaj! Multaj miloj da husaroj, dragonoj kaj ĉasistoj saltas
            ĉirkaŭ la altaĵo kaj gardas ĉiujn elirojn.
            (<i class="stage">Moor foriras.</i>)
            
         </p>
         <p><i class="stage">Schweizer. Grimm. Roller. Schwarz. Schufterle. Spiegelberg.
               Razmann. Grupo da rabistoj.</i></p>
         <p class="sp"><span class="speaker">Schweizer</span>. ―
            Ni do elskuis ilin el la kusenoj? Ĝoju do, Roller!
            Tion ĉi mi jam longe deziris, iom interbati min kun tiaj kazernaj
            kavaliroj. Kie estas la hetmano? Ĉu la tuta bando estas kune? Ni
            ja havas sufiĉe da pulvo?
         </p>
         <p class="sp"><span class="speaker">Razmann</span>. ―
            Da pulvo ni havas kiom vi volas. Sed ni ĉiuj estas
            
            
            
            
            en la nombro de okdek, sekve en ĉiu okazo apenaŭ unu
            kontraŭ dudek da ili.
         </p>
         <p class="sp"><span class="speaker">Schweizer</span>. ―
            Des pli bone! kaj se eĉ estus kvindek da ili kontraŭ
            mia granda ungo... Se ili tiel longe atendis, ĝis ni ekbruligis
            al ili la pajlon sub la sidvangoj, — fratoj, fratoj, tiam ne estas
            granda danĝero. Ili riskas sian vivon por dek krejceroj, sed ĉu ni ne
            batalas pro kapo kaj libereco? Ni falos sur ilin kiel superakvego
            kaj ni ekbatos kontraŭ iliaj kapoj kiel kiel fulmotondro. Kie do al la
            diablo estas la hetmano?
         </p>
         <p class="sp"><span class="speaker">Spiegelberg</span>. ―
            Li forlasas nin en tiu ĉi mizerego, Ĉu ni ne povas
            jam plu forsavi nin?
         </p>
         <p class="sp"><span class="speaker">Schweizer</span>. ―
            Forsavi nin?
         </p>
         <p class="sp"><span class="speaker">Spiegelberg</span>. ―
            Ho, kial mi ne restis en Jeruzalemo!
         </p>
         <p class="sp"><span class="speaker">Schweizer</span>. ―
            Mi volus do, ke vi sufokiĝu en kloako, vi ekskrementa
            animo! Ĉe nudaj monaĥinoj vi estas granda kuraĝulo, sed
            kiam vi vidas du pugnojn, vi fariĝas timemulo! Montru vin nun,
            aŭ oni devos enkudri vin en porkan felon kaj mortpeli vin per
            hundoj.
         </p>
         <p class="sp"><span class="speaker">Razmann</span>. ―
            La hetmano, la hetmano!
         </p>
         <p class="sp"><span class="speaker">Moor</span>,
            <i class="stage">malrapide enirante, al si mem</i>. ―
            Mi lasis ilin tute ĉirkaŭfermi,
            nun ili devas batali kiel malesperuloj. 
            (<i class="stage">Laŭte.</i>)
             Knaboj! Nun
            venis la momento! Ni estas perditaj, aŭ ni devas batali kiel
            pafvunditaj aproj.
         </p>
         <p class="sp"><span class="speaker">Schweizer</span>. ―
            Ha! Mi malfermos al ili per mia tranĉilo la ventron
            tiel, ke la internaĵoj elsaltos al ili en sia tuta longeco! Konduku
            nin, hetmano! ni sekvos al vi en la faŭkon de la morto. 
         </p>
         <p class="sp"><span class="speaker">Moor</span>. ―
            Ŝargu ĉiujn pafilojn! Ne mankas ja al ni pulvo?
         </p>
         <p class="sp"><span class="speaker">Schweizer</span>,
            <i class="stage">kun eksalto</i>. ―
            Ni havas sufiĉe da pulvo, por eksplodigi
            la teron ĝis la ĉielo!
         </p>
         <p class="sp"><span class="speaker">Razmann</span>. ―
            Ĉiu ŝargis kvin parojn da pistoloj kaj krom tio ĉiu
            ŝargis po tri karabenoj.
         </p>
         <p class="sp"><span class="speaker">Moor</span>. ―
            Bone, bone! Kaj nun parto devas suprenrampi sur la
            
              
            
            
            arbojn aŭ kaŝi sin en la densejo kaj ekpafi kontraŭ ilin el la
            embusko.
         </p>
         <p class="sp"><span class="speaker">Schweizer</span>. ―
            Tio estas por vi, Spiegelberg!
         </p>
         <p class="sp"><span class="speaker">Moor</span>. ―
            Ni ĉiuj aliaj ĵetos nin kiel furioj kontraŭ iliajn flankojn.
         </p>
         <p class="sp"><span class="speaker">Schweizer</span>. ―
            Inter tiuj estos mi, mi!
         </p>
         <p class="sp"><span class="speaker">Moor</span>. ―
            Samtempe ĉiu devas fajfi, kuradi en la arbaro, por ke
            nia nombro fariĝu pli terura; ankaŭ ĉiuj hundoj devas esti deĉenigitaj
            kaj pelitaj en ilian mezon, ke ili disiĝu, distriĝu kaj kuru sub
            vian pafon. Ni tri, Roller, Schweizer kaj mi, ni batalos en la kunpuŝiĝo.
         </p>
         <p class="sp"><span class="speaker">Schweizer</span>. ―
            Majstre, majstre! Ni ĉirkaŭtondros ilin tiamaniere,
            ke ili ne scios, de kie ili ricevas la vangofrapojn. Mi iam povis forpafi
            ĉerizon de la buŝo. Ili nur alkuru! 
            (<i class="stage">Schufterle pinĉas Schweizeron,
               tiu ĉi retiras la hetmanon flanken kaj mallaŭte parolas kun li.</i>)
            
         </p>
         <p class="sp"><span class="speaker">Moor</span>. ―
            Silentu!
         </p>
         <p class="sp"><span class="speaker">Schweizer</span>. ―
            Mi vin petas....
         </p>
         <p class="sp"><span class="speaker">Moor</span>. ―
            For! Li danku sian malhonoron, ĝi lin savis. Li ne
            devas morti tiam, kiam mi kaj mia Schweizer mortas kaj mia
            Roller. Li deprenu siajn vestojn, tiam mi diros, ke li estas
            vojaĝanto kaj mi lin priŝtelis. Estu trankvila, Schweizer, mi ĵuras,
            li tamen ankoraŭ estos pendigita.
         </p>
         <p><i class="stage">Patro-monaĥo, eniras.</i></p>
         <p class="sp"><span class="speaker">Patro-monaĥo</span>,
            <i class="stage">konfuzite, al si mem</i>. ―
            Ĉu. tio ĉi estas la nesto de
            la drakoj? 
            (<i class="stage">Laŭte.</i>)
             Se vi permesos, sinjoroj! Mi estas servanto de
            la eklezio, kaj ekstere staras deksep centoj, kiuj gardas ĉiun haron
            sur miaj tempioj.
         </p>
         <p class="sp"><span class="speaker">Schweizer</span>. ―
            Brave! brave! ĝi estis bone dirita, por teni al si
            varme la stomakon.
         </p>
         <p class="sp"><span class="speaker">Moor</span>. ―
            Silentu, kamarado! Diru mallonge, sinjoro patro! kion
            vi tie ĉi bezonas?
         </p>
         <p class="sp"><span class="speaker">Patro-monaĥo</span>. ―
            Min sendas la alta estraro, kiu disponas pri
            vivo kaj morto.... vi ŝtelistoj, vi brulfaristoj, vi friponoj, venenaj
            
            
            
            
            viperidoj, kiuj ŝteliras en la mallumo kaj pikas en kaŝiteco,
            elĵetaĵo de la homaro, infera kovitaĵo, bonega manĝo por korvoj kaj
            abomenaj insektoj, kolonio por pendingo kaj rado.
         </p>
         <p class="sp"><span class="speaker">Schweizer</span>. ―
            Hundo! ĉesu insulti, — aŭ.... 
            (<i class="stage">Li alpremas al li la
               pafilkapon al la vizaĝo.</i>)
            
         </p>
         <p class="sp"><span class="speaker">Moor</span>. ―
            Fi do, Schweizer! vi ja malordigas al li la verkon! li
            tiel brave ellernis parkere sian predikon. Nu, pluen, sinjoro! —
            « por pendingo kaj rado? »
         </p>
         <p class="sp"><span class="speaker">Patro-monaĥo</span>. ―
            Kaj vi, bela hetmano! Duko de la poŝaj ŝtelistoj!
            reĝo de la friponoj! grandmogolo de ĉiuj kanajloj sub la
            suno! tute simila al tiu unua abomena konspirestro, kiu mil legionojn
            da senkulpaj anĝeloj entiris en ribelan fajron kaj trenis kun si
            malsupren en la profundan ŝlimejon de la pereo de la animo, — la
            kriegado de forlasitaj patrinoj bruas post viaj piedoj, sangon vi
            drinkas kiel akvon, homaj vivoj ne havas sur via mortigista ponardo
            eĉ la pezon de aera veziko....
         </p>
         <p class="sp"><span class="speaker">Moor</span>. ―
            Tute vere, tute vere! Nu, pluen!
         </p>
         <p class="sp"><span class="speaker">Patro-monaĥo</span>. ―
            Kio? Tute vere, tute vere? ĉu tio ĉi ankaŭ
            estas respondo?
         </p>
         <p class="sp"><span class="speaker">Moor</span>. ―
            Kiel, sinjoro? Al tio vi tute ne estis preparita? Pluen,
            nur pluen! Kion vi volis diri plu?
         </p>
         <p class="sp"><span class="speaker">Patro-monaĥo</span>,
            <i class="stage">en fervoro</i>. ―
            Terura homo! For de mi! ĉu ne
            sidas la sango de la mortigita imperia grafo sur viaj malbenitaj
            fingroj? ĉu vi ne trarompis per ŝtelistaj manoj la sanktejon de Dio
            kaj per kanajla kapto ne forportis la sanktigitajn vazojn de la komunio?
            Kiel? ĉu vi ne ĵetis la fajron en nian pian urbon? ĉu vi ne
            faligis la pulvoturon sur la kapojn de bonaj kristanoj? 
            (<i class="stage">Kun kunbatitaj
               manoj.</i>)
             Teruraj, teruraj krimoj, kiuj malbonodoras ĝis la
            ĉielo, armas la lastan juĝon, ke ĝi rapide venu! matura por la
            repago, pretigita por la lasta trumpetado!
         </p>
         <p class="sp"><span class="speaker">Moor</span>. ―
            Majstra prediko ĝis nun! sed al la afero!
            Kion la alte estimata magistrato anoncigas al mi per vi?
         </p>
         <p class="sp"><span class="speaker">Patro-monaĥo</span>. ―
            Kion vi tute ne meritas ricevi. Rigardu ĉirkaŭen,
            vi brulfaristo! ĉie, kien vi nur povas rigardi, vi estas ĉirkaŭfermita
            de niaj rajdantoj, — tie ĉi estas nenia loko por forkuri.
            Tiel certe, kiel ĉerizoj kreskas sur ĉi tiuj kverkoj kaj ĉi tiuj abioj
            portas persikojn, tiel certe vi povos vivaj forkuri de tiuj ĉi kverkoj
            kaj abioj.
         </p>
         <p class="sp"><span class="speaker">Moor</span>. ―
            Ĉu vi aŭdas, Schweizer? Sed nur pluen!
         </p>
         <p class="sp"><span class="speaker">Patro-monaĥo</span>. ―
            Aŭdu do, kiel bonkore, kiel pardoneme la
            juĝo agas kun vi, malvirtulo: se vi nun tuj rampos al la kruco kaj
            petegos pri kompato kaj indulgo, vidu, tiam la severeco fariĝos por
            vi kompato, la justeco estos por vi amanta patrino, — ŝi fermos
            siajn okulojn por duono de viaj krimoj kaj limigos sin per tio, ke
            ĝi — prezentu al vi — kondamnos vin nur al morto per la rado.
         </p>
         <p class="sp"><span class="speaker">Schweizer</span>. ―
            Vi aŭdis, hetmano? Ĉu mi iru kaj kunpremu la
            gorĝon al tiu ĉi dresita paŝtista hundo, ke la ruĝa suko ŝprucu ĉe
            li el ĉiuj ŝvitporoj?
         </p>
         <p class="sp"><span class="speaker">Roller</span>. ―
            Hetmano! Per ĉiuj diabloj de la infero! Hetmano,
            kiel li premas la malsupran lipon inter la dentojn! Ĉu vi permesos
            al mi pendigi tiun ĉi kanajlon sub la ĉielo la kapon malsupren?
         </p>
         <p class="sp"><span class="speaker">Schweizer</span>. ―
            Al mi, al mi! mi ĵetos min genue antaŭ vi! Al mi
            donu la plezuregon, ke mi faru el li kaĉon! (La patro-monaĥo krias.)
         </p>
         <p class="sp"><span class="speaker">Moor</span>. ―
            For de li! Neniu kuraĝu lin ektuŝi! 
            (<i class="stage">Al la monaĥo, eltirante
               sian glavon.</i>)
             Vidu, sinjoro patro! tie ĉi staras sepdek-naŭ,
            kies hetmano mi estas, kaj neniu el ili scias flugi laŭ signo kaj
            komando, aŭ danci laŭ muziko de pafilegoj, kaj tie ekstere staras
            deksep centoj da homoj, griziĝintaj sub pafiloj, — tamen aŭdu
            nun! tiel diras Moor, la hetmano de la brulfaristoj: estas vero, mi
            mortigis la imperian grafon, mi forbruligis kaj prirabis la dominikan
            preĝejon, mi ĵetis fajron en vian bigotan urbon, kaj mi renversis
            la pulvoturon super la kapojn de bonaj kristanoj, — sed tio
            ĉi ne estas ankoraŭ ĉio. Mi faris ankoraŭ pli. 
            (<i class="stage">Li etendas sian dekstran
               manon.</i>)
             Ĉu vi rimarkas la kvar grandvalorajn ringojn, kiujn
            
            
            
            
            mi portas sur ĉiuj fingroj? Iru kaj raportu punkton post punkto al
            la sinjoroj de la juĝo pri morto kaj vivo ĉion, kion vi nun aŭdos
            kaj vidos. Tiun ĉi rubenon mi detiris de la fingro de unu ministro
            kiun mi dum ĉasado mortigis antaŭ la piedoj de lia princo. El la
            popolamasa polvo li per flatado sin levis ĝis la stato de la plej
            granda favorato de la princo, la falo de lia najbaro estis la benketo.
            per kiu li atingis sian altecon, larmoj de orfoj levis lin supren
            Tiun ĉi diamanton mi detiris de unu financa konsilanto, kiu vendadis
            honorajn lokojn kaj oficojn al tiuj, kiuj pagis pli da mono,
            kaj la ĉagrenitan patrioton li forpuŝis de sia pordo. Tiun ĉi agaton
            mi portas pro la honoro de unu viaspeca pastro, kiun mi sufokis
            per mia propra mano, kiam li sur publika predikseĝo ploris, ke la
            inkvizicio perdis sian forton.... Mi povus rakonti al vi ankoraŭ pli
            multe pri miaj ringoj, se mi ne bedaŭrus jam la kelkajn vortojn
            kiujn mi malŝparis kun vi.
         </p>
         <p class="sp"><span class="speaker">Patro-monaĥo</span>. ―
            Ho Faraono, Faraono!
         </p>
         <p class="sp"><span class="speaker">Moor</span>. ―
            Ĉu vi ĝin aŭdas? Ĉu vi rimarkis la ĝemon? Ĉu li ne
            staras ĉi tie, kvazaŭ li volus elpreĝi fajron el la ĉielo sur la bandon
            de Koraho? li juĝas per unu eklevo de la ŝultroj, kondamnas per
            unu kristana « ha »! Kiel la homo povas esti tiel blinda? Li, kiu
            havas la cent okulojn de Arguso, por elserĉi makulojn sur sia
            frato, kiel li povas esti tiel blinda rilate sin mem? El siaj nuboj ili
            tondras pri bonkoreco kaj toleremeco, kaj ili alportas al la Dio de
            amo homajn oferojn, kiel al fajrobraka Moloĥo, — ili predikas pri
            amo al la proksimulo kaj malbenante forpelas la okdekjaran blindulon
            de siaj pordoj! ili furiozas kontraŭ monavideco, kaj dume
            pro oraj ornamoj ili senpopoligis Peruon kaj enjungis la idolanojn
            kiel bruton antaŭ siaj veturiloj. Ili rompas al si la kapojn,
            kiamaniere la naturo povis krei Iskarioton, kaj dume ne la plej malbona
            el ili perfidus la triunuan Dion pro dek arĝentaj moneroj. Ho, vi
            fariseoj, falsistoj de la vero, vi simioj de la Dieco! Vi ne timas
            genufleksi antaŭ kruco kaj altaroj, vi vundas viajn dorsojn per
            
            
            
            
            
            
            
            
            rimenoj kaj turmentas vian karnon per fastado; vi pensas, ke per
            tiuj ĉi mizeraj ĵonglaĵoj vi nebulos la okulojn al tiu, kiun vi,
            malsaĝuloj, ja nomas la Ĉionscianta, tiel same, kiel oni plej akre mokas
            la eminentulojn, se oni flatas al ili, ke ili malamas la flatistojn. Vi
            fanfaronas pri honesteco kaj modela konduto, sed la Dio, kiu travidas
            viajn korojn, ekfuriozus kontraŭ la Kreinto, se li ne estus
            ĝuste tiu, kiu kreis la monstron en la Nilo. — Forigu lin de miaj
            okuloj!
         </p>
         <p class="sp"><span class="speaker">Patro-monaĥo</span>. ―
            Kaj malvirtulo povas ankoraŭ esti tiel fiera!
         </p>
         <p class="sp"><span class="speaker">Moor</span>. ―
            Ankoraŭ ne sufiĉe, — nun mi volas paroli fiere! Iru
            kaj diru al la multe estimata juĝistaro, kiu decidas pri vivo kaj
            morto, ke mi ne estas ŝtelisto, kiu konspiras kun dormo kaj
            noktomezo kaj fanfaronas grandecon kaj potencon sur la ŝnura
            ŝtupetaro! Kion mi faris, tion mi sendube iam legos en la ŝuldolibro de
            la ĉielo; sed kun ĝiaj mizeraj administrantoj mi volas perdi plu
            neniun vorton. Diru al ili, ke mia profesio estas repagado, —
            venĝado estas mia metio. 
            (<i class="stage">Li turnas al li sian dorson.</i>)
            
         </p>
         <p class="sp"><span class="speaker">Patro-monaĥo</span>. ―
            Vi ne volas do indulgon kaj favoron? Bone,
            kun vi mi finis. 
            (<i class="stage">Turnas sin al la bando.</i>)
             Aŭdu do vi, kion la justeco
            per mi sciigas al vi! Se vi nun tuj ligos kaj transdonos al ni tiun
            ĉi kondamnitan krimulon, tiam — vidu — viaj punindaj malbonegaj
            faroj estos pardonitaj al vi ĝis plena forgeso, la sankta eklezio vin,
            devojiĝintajn ŝafojn, kun renovigita amo akceptos al sia patrina
            brusto, kaj por ĉiu el vi estos malbarita la vojo al honora ofico.
            
            (<i class="stage">Kun triumfa rideto.</i>)
             Nu, nu ? Kiel ĝi plaĉas al via reĝa moŝto? —
            Vigle do! Ligu lin kaj estu liberaj!
         </p>
         <p class="sp"><span class="speaker">Moor</span>. ―
            Ĉu vi ĝin bone aŭdas? Ĉu vi aŭdas? Kial ĝi vin konsternis?
            Kial vi staras kun tia embarasa mieno? La justeco proponas al
            vi liberecon, kaj vi ja efektive estas jam ĝiaj kaptitoj. Ĝi
            donacas al vi la vivon, kaj tio ĉi ne estas fanfaronado, ĉar vi sen
            ia dubo estas jam juĝitaj. Ĝi promesas al vi honorojn kaj oficojn,
            kaj dume, se vi eĉ venkos, kia alia povas esti via sorto, krom 
            
            
            
            
            
            malhonoro, malbeno kaj persekuto? Ĝi promesas al vi paciĝon kun la
            ĉielo, kaj vi ja estas efektive kondamnitaj. Sur neniu el vi troviĝas
            eĉ unu haro, kiu ne iros en la inferon. Vi ankoraŭ pripensas? vi
            ankoraŭ ŝanceliĝas? Ĉu estas tiel malfacile elekti inter la ĉielo kaj
            la infero? Helpu do, sinjoro patro!
         </p>
         <p class="sp"><span class="speaker">Patro-monaĥo</span>,
            <i class="stage">al si mem</i>. ―
            Ĉu tiu homo freneziĝis? 
            (<i class="stage">Laŭte.</i>)
             Ĉu
            vi eble suspektas, ke tio ĉi estas kaptilo, por kapti vin vivaj? Legu
            mem, jen estas la subskribita ĝenerala pardono. 
            (<i class="stage">Li donas paperon
               al Schweizer.</i>)
             Ĉu vi povas ankoraŭ dubi?
         </p>
         <p class="sp"><span class="speaker">Moor</span>. ―
            Vidu do, vidu do! Kion vi povas pli deziri? Propramane
            subskribita! Ĝi estas favoro, kiu superas ĉiujn limojn. Aŭ
            eble vi timas, ke ili rompos sian vorton, ĉar vi iam aŭdis, ke promeson
            donitan al perfiduloj oni ne plenumas? Ho, havu nenian
            timon! Jam la politiko povus ilin devigi plenumi sian vorton, se ĝi
            estus donita eĉ al la satano. Ĉar alie kiu en la estonteco ion kredas
            al ili? Kiel ili povus iam duan fojon fari uzon el sia vorto? Mi
            povus ĵuri al vi, ke ili estas sinceraj. Ili scias, ke ĝi estas mi, kiu
            vin ribeligis kaj incitis; vin ili rigardas kiel senkulpajn. Viajn krimojn
            ili klarigas al si kiel erarojn de juneco, kiel mankon de pripenso.
            Min solan ili volas havi, mi sola meritas repagon. Ĉu ne
            estas tiel, sinjoro patro?
         </p>
         <p class="sp"><span class="speaker">Patro-monaĥo</span>,
            <i class="stage">al si mem</i>. ―
            Kiel estas nomata la diablo, kiu
            parolas el li? 
            (<i class="stage">Laŭte.</i>)
             Jes, certe, certe tiel estas. (Al si mem, Li
            min tute frenezigas.
         </p>
         <p class="sp"><span class="speaker">Moor</span>. ―
            Kiel? Ankoraŭ nenia respondo? Ĉu eble vi ankoraŭ
            esperas trabati vin per bataliloj? Rigardu do ĉirkaŭen, rigardu do
            ĉirkaŭen! tion ĉi vi ja ne povas esperi, ĝi estus ja nun infana
            memfido. Aŭ eble vi flatas al vi, ke vi falos kiel herooj, ĉar vi vidis, ke
            mi ĝojis pro la tumulto? Ho, ne pensu ĉi tion! Vi ne estas Moor!
            Vi estas simplaj ŝtelistoj! mizeraj iloj de miaj pli grandaj planoj
            vi estas malestimindaj, kiel la ŝnuro en la mano de la ekzekutisto.
            Ŝtelistoj ne povas fali, kiel falas herooj. La vivo por la ŝtelistoj
            
            
            
            
            
            
            estas gajno, poste ilin atendas io terura; ŝtelistoj havas la rajton
            tremi antaŭ la morto. Aŭdu, kiel iliaj kornoj sonas! Vidu, kiel
            minace brilas iliaj sabroj! Kiel? ankoraŭ sendecidaj? ĉu vi estas
            frenezaj? Ĝi estas nepardonebla! Mi ne volas danki al vi mian
            vivon, mi hontas pro via ofero!
         </p>
         <p class="sp"><span class="speaker">Patro-monaĥo</span>,
            <i class="stage">ekstreme mirigita</i>. ―
            Mi perdas mian tutan saĝon,
            mi forkuras! Ĉu oni iam aŭdis ion similan?
         </p>
         <p class="sp"><span class="speaker">Moor</span>. ―
            Aŭ eble vi timas, ke mi mem min mortpikos kaj per
            memmortigo mi neniigos la kontrakton, kiu rilatas nur al vivanto?
            Ne, sinjoroj, tio ĉi estas senbezona timo. Jen mi forĵetas mian
            ponardon kaj miajn pistolojn kaj tiun ĉi boteleton kun veneno, kiu
            povus ankoraŭ servi al mi, — mi estas nun tiel senforta, ke mi
            perdis eĉ la regadon super mia vivo.... Kio? ankoraŭ sendecidaj?
            Aŭ eble vi pensas, ke mi min defendos, kiam vi volos min ligi?
            Vidu! jen mi ligas mian dekstran manon al tiu ĉi kverka branĉo,
            mi estas tute sendefenda, infano povas min renversi. Kiu estas la
            unua, kiu forlasas sian hetmanon en la mizero?
         </p>
         <p class="sp"><span class="speaker">Roller</span>,
            <i class="stage">en sovaĝa ekscito</i>. ―
            Kaj se eĉ la infero naŭoble nin
            ĉirkaŭus ! 
            (<i class="stage">Svingas sian glavon.</i>)
             Kiu ne estas hundo, tiu savu la
            hetmanon!
         </p>
         <p class="sp"><span class="speaker">Schweizer</span>,
            <i class="stage">disŝiras la paperon de pardono kaj ĵetas la pecojn al la
               monaĥo en la vizaĝon</i>. ―
            En niaj kugloj estas la pardono! For,
            kanajlo! diru al la senato, kiu vin sendis, ke inter la bando de
            Moor vi ne trovis eĉ unu solan perfidulon! Savu, savu la hetmanon!
         </p>
         <p class="sp"><span class="speaker">Ĉiuj</span>,
            <i class="stage">bruas</i>. ―
            Savu, savu, savu la hetmanon!
         </p>
         <p class="sp"><span class="speaker">Moor</span>,
            <i class="stage">liberigante sin, ĝoje</i>. ―
            Nun ni estas liberaj, kamaradoj.
            Mi sentas armeon en mia pugno! Morto aŭ libereco! Almenaŭ
            neniun ili havu viva!
         </p>
         <p><i class="stage">Oni trumpetas al atako. Bruo kaj tumulto. La rabistoj foriras kun
               nudigitaj glavoj.</i></p>
      </div>
      <hr>
      <div class="footer"><a href="a3.html">Akto Tria&nbsp;&gt;&gt;</a></div>
   </body>
</html>