<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/rabistoj.css">
      <title>Akto Kvina</title>
   </head>
   <body background="../bld/papero.jpg">
      <div class="header"><span class="header_left"><a href="a4.html">&lt;&lt;&nbsp;Akto Kvara</a></span><span class="header_center"> <a href="index.html">Frederiko Schiller:
               La rabistoj</a></span></div>
      <hr>
      <h3 class="head">Akto Kvina</h3>
      <div class="@type">
         <h4 class="head">Sceno Unua</h4>
         <p class="stage"><strong>Oni vidas pordojn de multaj ĉambroj. Malluma nokto.</strong></p>
         <p class="stage">DANIELO, venas kun lanterno kaj kun vojaĝa pakaĵeto.</p>
         <p class="sp"><span class="speaker">Danielo</span>. ―
            Adiaŭ, kara hejma domo! Multon da bona kaj feliĉa
            mi ĝuis en vi, kiam la formortinta sinjoro ankoraŭ vivis. Mi
            ploras super viaj ostoj, vi jam longe forputrinta... tion li deziras
            de maljuna servanto.... La domo estis rifuĝejo de la orfoj kaj
            haveno de la suferantoj, kaj tiu ĉi filo faris el ĝi neston de
            mortigistoj.... Adiaŭ, bona planko! kiel ofte la maljuna Danielo vin
            balaadis.... Adiaŭ, mia kara forno, kun peza koro la maljuna
            Danielo disiĝas de vi.... Ĉio estis por vi tiel bone konata, — ĝi
            doloros vin, maljuna Eliezero, sed Dio gardu min per sia boneco
            kontraŭ trompo kaj ruzo de la malbonulo. Senhava mi ĉi tien
            venis, senhava mi foriras, sed mia animo estas savita. 
            (<i class="stage">Li volas
               foriri.</i>)
            
         </p>
         <p><i class="stage">Francisko en nokta robo rapide enkuras.</i></p>
         <p class="sp"><span class="speaker">Danielo</span>. ―
            Dio, savu min! mia sinjoro! 
            (<i class="stage">Li estingas la lanternon.</i>)
            
         </p>
         <p class="sp"><span class="speaker">Francisko</span>. ―
            Perfidita! perfidita! Spiritoj eliris el la tomboj, la
            regno de la mortintoj, elŝiriĝinte el la eterna dormo, kriegas
            kontraŭ mi: mortiginto! mortiginto! Kiu tie sin movas?
         </p>
         <p class="sp"><span class="speaker">Danielo</span>,
            <i class="stage">kun timo</i>. ―
            Helpu min, sankta Dipatrino! Ĉu ĝi estas
            vi, moŝto sinjoro, kiu tiel terure krias tra la ĉambroj, ke ĉiuj
            dormantoj vekiĝas timigite?
         </p>
         <p class="sp"><span class="speaker">Francisko</span>. ―
            Dormantoj? Kiu ordonas al vi dormi? For, ekbruligu
            lumon! 
            (<i class="stage">Danielo foriras. venas alia servanto.</i>)
             Neniu devas
            
            
            
            
            
            
            
            dormi en tiu ĉi horo. Vi aŭdas? Ĉiuj devas maldormi, havi armilojn,
            ĉiuj pafiloj ŝargitaj... Ĉu vi vidis, kiel ili tie iris mallaŭte sub
            la arkaĵoj?
         </p>
         <p class="sp"><span class="speaker">Servanto</span>. ―
            Kiu, moŝto sinjoro?
         </p>
         <p class="sp"><span class="speaker">Francisko</span>. ―
            Kiu? Malsaĝulo! Kiu? Tiel malvarme, tiel senzorge
            vi demandas, kiu? Ĝi min ja kaptis kiel ventego! Kiu,
            azeno! kiu? Spiritoj kaj diabloj! Kioma horo post noktomezo nun
            estas?
         </p>
         <p class="sp"><span class="speaker">Servanto</span>. ―
            La nokta gardisto ĵus ekkriis la duan horon.
         </p>
         <p class="sp"><span class="speaker">Francisko</span>. ―
            Kio? Ĉu tiu ĉi nokto volas daŭri ĝis la tago de la
            lasta juĝo. Ĉu vi aŭdis nenian tumulton en la proksimeco? nenian
            bruon de galopantaj ĉevaloj? Kie estas Kar... la grafo, mi volas
            diri?
         </p>
         <p class="sp"><span class="speaker">Servanto</span>. ―
            Mi ne scias, moŝto sinjoro.
         </p>
         <p class="sp"><span class="speaker">Francisko</span>. ―
            Vi ĝin ne scias? Vi ankaŭ apartenas al la bando?
            Mi lasos elŝiri al vi la koron el post la ripoj kun via malbenita
            « mi ne scias »! Kuru, venigu la pastron!
         </p>
         <p class="sp"><span class="speaker">Servanto</span>. ―
            Moŝto sinjoro!
         </p>
         <p class="sp"><span class="speaker">Francisko</span>. ―
            Vi murmuras? vi ŝanceliĝas? 
            (<i class="stage">La servanto rapide
               foriras.</i>)
             Kio?e ĉ almozistoj konspiras kontraŭ mi? Ĉielo kaj infero!
            Ĉio konspiras kontraŭ mi?
         </p>
         <p class="sp"><span class="speaker">Danielo</span>,
            <i class="stage">venas kun lumo</i>. ―
            Moŝto sinjoro...
         </p>
         <p class="sp"><span class="speaker">Francisko</span>. ―
            Ne! mi ne tremas! Ĝi estis sole sonĝo. La mortintoj
            ankoraŭ ne releviĝas. Kiu diras, ke mi tremis, kaj ke mi
            estas pala? Estas ja al mi tiel facile, tiel bone.
         </p>
         <p class="sp"><span class="speaker">Danielo</span>. ―
            Vi estas morte pala, via voĉo estas tremanta kaj
            balbuta.
         </p>
         <p class="sp"><span class="speaker">Francisko</span>. ―
            Mi havas febron, Diru nur, kiam la pastro venos,
            ke mi havas febron. Mi morgaŭ ellasos al mi sangon, diru al la
            pastro. 
         </p>
         <p class="sp"><span class="speaker">Danielo</span>. ―
            Ĉu vi ordonos, ke mi gutigu por vi iom da eliksiro
            de vivo sur sukeron?
         </p>
         <p class="sp"><span class="speaker">Francisko</span>. ―
            Gutigu por mi sur sukeron! La pastro ne baldaŭ
            venos. Mia voĉo estas tremanta kaj balbuta, donu eliksiron de vivo
            sur sukero!
         </p>
         <p class="sp"><span class="speaker">Danielo</span>. ―
            Donu do al mi la ŝlosilojn, mi iros malsupren preni
            el la ŝranko.
         </p>
         <p class="sp"><span class="speaker">Francisko</span>. ―
            Ne, ne, ne! Restu! aŭ mi iros kune kun vi. Vi
            vidas, mi ne povas resti sola! mi ja povus, vi vidas... sveni... se
            mi restos sola. Lasu, lasu! ĝi pasos, restu.
         </p>
         <p class="sp"><span class="speaker">Danielo</span>. ―
            Ho, vi estas serioze malsana.
         </p>
         <p class="sp"><span class="speaker">Francisko</span>. ―
            Jes, certe, certe! Tio ĉi estas la tuta afero. Kaj
            malsano konfuzas la cerbon kaj naskas sovaĝajn kaj strangajn
            sonĝojn. Sonĝoj nenion signifas, ne vere, Danielo? Sonĝoj venas
            ja el la ventro, kaj sonĝoj nenion signifas.... Mi ĵus havis ridindan
            sonĝon... 
            (<i class="stage">Li falas svene.</i>)
             
         </p>
         <p class="sp"><span class="speaker">Danielo</span>. ―
            Jesuo Kristo! kio ĝi estas? Georgo! Konrado! Bastiano!
            Marteno! Donu ja almenaŭ signon de vivo! 
            (<i class="stage">Li skuas lin.</i>)
            
            Mario, Magdaleno kaj Jozefo! rekonsciiĝu do! Oni povos ankoraŭ
            diri, ke mi lin mortigis! Dio kompatu min!
         </p>
         <p class="sp"><span class="speaker">Francisko</span>,
            <i class="stage">konfuze</i>. ―
            For, for! kial vi min tiel skuas, vi abomeninda
            skeleto? La mortintoj ankoraŭ ne releviĝas.
         </p>
         <p class="sp"><span class="speaker">Danielo</span>. ―
            Ho eterna Dia boneco! Li perdis la prudenton.
         </p>
         <p class="sp"><span class="speaker">Francisko</span>,
            <i class="stage">malforte leviĝas</i>. ―
            Kie mi estas? Vi, Danielo? Kion
            mi diris? ne atentu ĉi tion! Mi mensogis, kion ajn mi diris. Venu,
            helpu al mi min levi! Ĝi estas nur atako de senkonscieco... ĉar
            mi... ĉar mi... ne sufiĉe dormis.
         </p>
         <p class="sp"><span class="speaker">Danielo</span>. ―
            Se nur Johano venus! Mi serĉos helpon, mi sendos
            venigi kuracistojn.
         </p>
         <p class="sp"><span class="speaker">Francisko</span>. ―
            Restu! Sidiĝu apud mi sur la sofon! Tiele! vi estas
            prudenta homo, bona homo. Mi devas rakonti al vi.
         </p>
         <p class="sp"><span class="speaker">Danielo</span>. ―
            Nun ne, alian fojon! Mi enlitigos vin, trankvileco
            estos por vi pli bona.
         </p>
         <p class="sp"><span class="speaker">Francisko</span>. ―
            Ne, mi vin petas, lasu min rakonti al vi kaj ridu
            
            
            
            
            
            
            
            pri mi forte! Vidu, ŝajnis al mi, ke mi havis reĝan festenon, mia
            koro estis gaja kaj mi kuŝis ebria sur la herbaĵo de la kastela
            ĝardeno, kaj subite — ĝi estis en la horo de tagmezo — subite... sed
            mi diras al vi, moku min forte!
         </p>
         <p class="sp"><span class="speaker">Danielo</span>. ―
            Subite?
         </p>
         <p class="sp"><span class="speaker">Francisko</span>. ―
            Subite fortega tondro trafis mian dormetantan
            orelon; mi eksaltis tremante, kaj jen estis al mi, kvazaŭ mi vidas,
            ke la tuta horizonto ekflamiĝis per ruĝa fajro kaj montoj kaj
            arbaroj fandiĝis kiel vakso en forno, kaj brueganta ventego ekbalais
            la maron, ĉielon kaj teron... kaj jen eksonis kvazaŭ el kupraj
            trumpetoj: tero, redonu viajn mortintojn! maro redonu viajn
            mortintojn! Kaj la nudaj kampoj ekkrevis kaj komencis elĵetadi
            kraniojn kaj ripojn kaj makzelojn kaj krurojn, kiuj kuniĝis kaj formis
            homajn korpojn kaj kiel vivanta ventego ekkuris sennombre kaj
            senfine. Tiam mi ekrigardis supren kaj jen mi vidas, ke mi staras
            ĉe la malsupro de la tondranta Sinajo, kaj super mi estas tumulto
            kaj sub mi, kaj supre sur la pinto de la monto sur tri fumantaj
            seĝoj sidas tri viroj, antaŭ kies rigardo kuris ĉiuj kreitaĵoj.
         </p>
         <p class="sp"><span class="speaker">Danielo</span>. ―
            Tio ĉi estas ja viva bildo de la lasta juĝo.
         </p>
         <p class="sp"><span class="speaker">Francisko</span>. ―
            Ne vere, ĝi estas freneza sensencaĵo? Tiam elpaŝis
            iu kun vizaĝo kiel la stelplena nokto, li havis en sia mano feran
            sigelringon, kiun li tenis inter la sunleviĝo kaj sunsubiro, kaj li
            diris: eterna, sankta, justa, nefalsebla! Ekzistas nur unu vero,
            ekzistas nur unu virto! Ve, ve, ve al la dubanta vermo! Tiam
            elpaŝis dua, kiu havis en sia mano brilantan spegulon, kiun li
            tenis inter la sunleviĝo kaj sunsubiro, kaj li diris: tiu ĉi spegulo
            estas vero, hipokriteco kaj maskiteco ne teniĝos kontraŭ ĝi. Tiam
            teruro atakis min kaj ĉiujn homojn, ĉar ni ekvidis vizaĝojn 
            serpentajn kaj tigrajn kaj leopardajn, kiuj elrigardis el la terura
            spegulo. Tiam elpaŝis tria, kiu havis en sia mano kupran pesilon, kiun
            li tenis inter la sunleviĝo kaj sunsubiro, kaj li diris: alpaŝu ĉi
            tien, vi idoj de Adamo, — mi pesas la pensojn en la pesiltaso de
            
            
            
            
            mia kolero, kaj la farojn mi pesas per la pesilo de mia furiozeco
         </p>
         <p class="sp"><span class="speaker">Danielo</span>. ―
            Dio kompatu min!
         </p>
         <p class="sp"><span class="speaker">Francisko</span>. ―
            Palaj kiel neĝo ĉiuj staris, kun timego batis la
            atendado en ĉies brusto. Tiam ekŝajnis al mi, kvazaŭ mi aŭdas, ke
            mia nomo estas vokata la unua el la tondroj de la monto, kaj la
            cerbaĵo de miaj ostoj frostiĝis en mi, kaj miaj dentoj laŭte
            ekfrapis. Rapide la pesilo komencis sonori, la monto ektondris,
            kaj la horoj ekmarŝis unu post alia preter la maldekstra pesiltasoj
            kaj unu post alia ĵetis tien ian mortan pekon. 
         </p>
         <p class="sp"><span class="speaker">Danielo</span>. ―
            Ho, Dio vin pardonu!
         </p>
         <p class="sp"><span class="speaker">Francisko</span>. ―
            Tion li ne faris! La pesiltaso kreskis ĝis la alteco
            de monto, sed la dua taso, plena de sango de pardonigo, ĉiam
            tenis ĝin ankoraŭ alte en la aero. Fine venis maljuna homo, forte
            klinita de granda suferado, kun mano ĉirkaŭmordita de furioza
            malsato; ĉies okuloj kun teruro deturniĝis de tiu homo; mi konis
            la homon. Li detranĉis buklon de siaj arĝentkoloraj haroj, ĵetis
            ĝin en la tason de la pekoj, kaj jen la taso malleviĝis, malleviĝis
            subite profunde en la abismon, kaj la taso de pardonigo ekflugis
            tre alten! Tiam mi ekaŭdis voĉon, sonantan el la fumo de la roko
            indulgo, indulgo por ĉiu pekinto de la tero kaj de la abismo! vi
            sola estas kondamnita! 
            (<i class="stage">Longa silento.</i>)
             Nu, kial vi ne ridas?
         </p>
         <p class="sp"><span class="speaker">Danielo</span>. ―
            Ĉu mi povas ridi, kiam la haŭto froste tremas?
            Sonĝoj venas de Dio.
         </p>
         <p class="sp"><span class="speaker">Francisko</span>. ―
            Ha fi! Ha fi! ne diru ĉi tion! Nomu min malsaĝulo,
            superstiĉa, sensenca malsaĝulo! Faru ĉi tion, kara Danielo
            mi vin petas, moku min el la tuta koro! 
         </p>
         <p class="sp"><span class="speaker">Danielo</span>. ―
            Sonĝoj venas de Dio. Mi preĝos por vi.
         </p>
         <p class="sp"><span class="speaker">Francisko</span>. ―
            Vi mensogas, mi diras al vi! Iru tuj, kuru, saltu,
            rigardu, kio estas kun la pastro, diru al li, ke li rapidu, ke li
            rapidu! sed mi diras al vi, vi mensogas. 
         </p>
         <p class="sp"><span class="speaker">Danielo</span>,
            <i class="stage">forirante</i>. ―
            Dio estu favora al vi!
         </p>
         <p class="sp"><span class="speaker">Francisko</span>. ―
            Popolamasa saĝeco, popolamasa timo! Ne estas ja
            ankoraŭ pruvite, ke la pasintaĵo ne pasis, aŭ ke ekzistas ia okulo
            tie super la steloj. Hm, hm! Kiu enmurmuris al mi tion ĉi en la
            orelon? Ĉu tie super la steloj estas iu venĝanto? Ne, ne! Jes, jes!
            terure io siblas ĉirkaŭ mi: tie supre super la steloj ekzistas iu
            venĝanto! Iri renkonte al tiu ĉi venĝanto super la steloj ankoraŭ en
            tiu ĉi nokto! Ne, mi diras. Mizera kaŝangulo, kiun vi volas uzi,
            por kaŝi vian malkuraĝecon.... Dezerte, senvive kaj surde estas tie
            super la steloj! Se tamen tie estas io pli? Ne, ne, nenio estas! Mi
            ordonas, kaj tie estas nenio! Se tamen estas? Ve al vi, se ĉio estis
            kalkulita! se oni prezentos al vi la kalkulon ankoraŭ en tiu ĉi
            nokto! Kial mi sentas tian froston en miaj ostoj? Morti! kial la
            vorto min tiel tremigas? Doni kalkulan raporton al la venĝanto
            tie supre super la steloj... kaj se li estas justa?.... Orfoj, vidvinoj,
            prematoj kaj turmentatoj plore krias al li... kaj se li estas justa?
            Kial ili suferis, kial vi triumfis super ili?
         </p>
         <p><i class="stage">Pastro Moser eniras.</i></p>
         <p class="sp"><span class="speaker">Moser</span>. ―
            Vi lasis min voki, moŝto sinjoro? Mi miregas. La
            unuan fojon en mia vivo! Ĉu vi intencas moki la religion, aŭ vi
            komencas tremi antaŭ ĝi?
         </p>
         <p class="sp"><span class="speaker">Francisko</span>. ―
            Moki aŭ tremi, depende de tio, kiel vi al mi respondos.
            Aŭskultu, Moser, mi volas montri al vi, ke vi estas malsaĝulo,
            aŭ vi rigardas la mondon kiel malsaĝulon, kaj vi respondu
            al mi. Vi aŭdas? Sub minaco de morto respondu al mi.
         </p>
         <p class="sp"><span class="speaker">Moser</span>. ―
            Vi vokas pli altan sinjoron al via juĝo, — tiu pli alta
            iam respondos al vi.
         </p>
         <p class="sp"><span class="speaker">Francisko</span>. ―
            Nun mi volas tion ĉi scii, nun en tiu ĉi minuto,
            por ke mi ne faru la hontindan malsaĝaĵon kaj en la premo de
            mizero mi ne klinu min antaŭ la idolo de la popolamaso. Ofte mi
            kun granda mokado ĉe burgunda vino kriadis al vi: ne ekzistas
            Dio! Nun mi parolas kun vi serioze, mi diras al vi: nenia Dio
            
            
            
            
            ekzistas! Vi refutos al mi per ĉiaj bataliloj, kiujn vi posedas, sed
            mi ilin forblovos per unu bloveto de mia buŝo.
         </p>
         <p class="sp"><span class="speaker">Moser</span>. ―
            Se vi nur povus tiel same facile forblovi la tondron,
            kiu kun milionfunta pezo falos sur vian fieran animon! Tiu
            ĉionscianta Dio, kiun vi, malsaĝulo kaj malbonulo, volas neniigi
            interne de lia kreitaĵo, ne bezonas pravigi sin per buŝo de polvo.
            Li estas tiel same granda en viaj tiranaĵoj, kiel en ia rideto de la
            venkanta virto.
         </p>
         <p class="sp"><span class="speaker">Francisko</span>. ―
            Treege bone, mia ekleziulo! Tiel vi plaĉas
            al mi.
         </p>
         <p class="sp"><span class="speaker">Moser</span>. ―
            Mi staras ĉi tie en la afero de pli granda sinjoro kaj
            mi parolas kun iu, kiu estas vermo simile al mi, kaj al kiu mi ne
            volas plaĉi. Estas vero, ke mi devus esti miraklisto, se mi povus
            alkonduki vian obstinegan malbonecon al konfeso de humileco;
            sed se via konvinko estas tiel fortika, kial do vi lasis min voki?
            Diru do al mi, kial vi lasis min voki en la mezo de la nokto?
         </p>
         <p class="sp"><span class="speaker">Francisko</span>. ―
            Ĉar mi enuas kaj la ŝako min nun ne kontentigis.
            Mi volas fari al mi amuzon kaj disputi kun eklezia fripono. Per la
            senenhava timigado vi mian kuraĝon ne venkos. Mi scias tre bone,
            ke eternecon esperas tiu, al kiu ĉi tie estis ne tre gaje; sed li estos
            malbele trompita. Mi ofte legis, ke nia esenco estas sole ludo de
            la sango, kaj kun la lasta guto de sango forfluas ankaŭ la spirito
            kaj la penso. La spirito partoprenas en ĉiuj malfortaĵoj de la korpo,
            kiel do ĝi povus ne forperei ĉe la detruiĝo de la korpo? ne
            forvaporiĝi ĉe ĝia putriĝo? Se unu guto da akvo trafos en vian cerbon,
            via vivo tuj faros halton, kiu prezentos la limon de neestado, kaj
            la daŭro de tiu stato estas la morto. Sentado estas svingiĝado de
            kelkaj kordoj, kaj la rompita fortepiano plu ne sonas. Se mi lasus
            fordetrui miajn sep kastelojn, se mi rompus ĉi tiun Veneron, tiam
            la simetrio kaj beleco ĉesus ekzisti. Vidu, tio ĉi estas via senmorta
            animo!
         </p>
         <p class="sp"><span class="speaker">Moser</span>. ―
            Tio ĉi estas la filozofio de via malespero. Sed via
            
            
            
            
            propra koro, kiu ĉe tiu ĉi argumentado kun timega tremado frapas
            viajn ripojn, kulpigas vin pri mensogado. Tiun ĉi araneaĵon da
            sistemoj disŝiras la sola vorto: vi devas morti! Mi elvokas vin, kaj
            tio ĉi estos la provo: se ankaŭ en la horo de la morto vi staros
            fortike, se viaj principoj ankaŭ tiam vin ne forlasos, tiam vi gajnos;
            se en la horo de la morto atakos vin eĉ la plej malgranda tremo,
            tiam ve al vi! vi trompiĝis.
         </p>
         <p class="sp"><span class="speaker">Francisko</span>,
            <i class="stage">konfuzite</i>. ―
            Se en la horo de la morto min atakos
            tremo?
         </p>
         <p class="sp"><span class="speaker">Moser</span>. ―
            Mi vidis jam multe da tiaj mizeruloj, kiuj ĝis tiu
            momento kiel forteguloj staris kontraŭ la vero; sed en la momento
            de la morto mem forflugas la iluzio. Mi staros ĉe via lito, kiam vi
            estos mortanta — mi tiel forte dezirus vidi, kiel tirano finas la
            vivon — mi tiam staros apude kaj mi fikse rigardos al vi en la
            okulojn, kiam la kuracisto ekkaptos vian malvarman kaj malsekan
            manon kaj apenaŭ trovos la formortantan pulson kaj ekrigardos
            kaj kun la terura ekmovo de la ŝultro diros al vi: homa helpo
            estas vana! Gardu vin tiam, ho gardu vin, ke vi tiam ne havu la
            mienon de Rikardo aŭ Nerono!
         </p>
         <p class="sp"><span class="speaker">Francisko</span>. ―
            Ne, ne!
         </p>
         <p class="sp"><span class="speaker">Moser</span>. ―
            Eĉ tiu ĉi « ne » fariĝos tiam plorkrianta « jes ».
            Interna tribunalo, kiun vi neniam povos subaĉeti per skeptika
            saĝumado, tiam vekiĝos kaj faros juĝon kontraŭ vi. Sed ĝi estos
            vekiĝo, simila al la vekiĝo de homo vive enterigita en la ventro de
            la tombejo; ĝi estos terura sento, simila al la sento de
            memmortiganto, kiam li faris jam la mortigan baton kaj pentas; ĝi estos
            fulmo, kiu per unu fojo flame eklumigos la noktomezon de via
            vivo; ĝi estos nur unu ekrigardo; kaj se vi tiam ankoraŭ staros
            fortike, tiam mi diros, ke vi gajnis!
         </p>
         <p class="sp"><span class="speaker">Francisko</span>,
            <i class="stage">maltrankvile paŝante tra la ĉambro tien kaj reen</i>. ―
            Pastraĉa babilado, pastraĉa babilado!
         </p>
         <p class="sp"><span class="speaker">Moser</span>. ―
            Tiam la unuan fojon la glavoj de eterneco tratranĉos
            
            
            
            
            
            
            vian animon, kaj tiam la unuan fojon tro malfrue. La penso « Dio »
            vekas teruran najbaron, kies nomo estas « juĝanto ». Vidu, Moor,
            la vivon de miloj vi havas sur la pinto de via fingro, kaj el milo vi
            naŭcent-naŭdek-naŭ ĵetis en mizeron. Por esti Nerono, al vi mankas
            nur la Roma regno, kaj nur Peruo mankas al vi, por esti Pizarro.
            Nu, ĉu vi pensas, ke Dio permesos, ke unu sola homo en lia
            mondo regu kiel furiozulo kaj renversu ĉion la supron malsupren?
            Ĉu vi opinias, ke tiuj naŭcent-naŭdek-naŭ ekzistas nur, por ke vi ilin
            ruinigu, nur por ke ili estu la pupoj de via satana ludo? Ho, ne
            pensu ĉi tion! Ĉiun minuton, kiun vi al ili mortigis, ĉiun ĝojon,
            kiun vi al ili venenis, ĉiun perfektecon, kiun vi al ili baris, li iam
            ekpostulos de vi, kaj se vi tiam povos respondi, Moor, tiam mi
            diros, ke vi gajnis.
         </p>
         <p class="sp"><span class="speaker">Francisko</span>. ―
            Nenion plu, eĉ ne unu vorton plu. Ĉu vi deziras,
            ke mi estu servanto de viaj hipoĥondriaj kapricoj?
         </p>
         <p class="sp"><span class="speaker">Moser</span>. ―
            Vidu, la sorto de la homoj troviĝas en terure bela
            egalpezo. Se la pesiltaso malleviĝas en tiu ĉi vivo, ĝi alte leviĝos
            en tiu vivo; se ĝi leviĝas en ĉi tiu, ĝi en tiu falos ĝis la tero. Sed
            kio ĉi tie estis kelktempa suferado, tie fariĝos eterna triumfo; kio
            ĉi tie estis pasonta triumfo, fariĝos tie eterna, senfina malespero.
         </p>
         <p class="sp"><span class="speaker">Francisko</span>,
            <i class="stage">sovaĝe alpaŝante al li</i>. ―
            La tondro vin mutigu, vi
            spirito de mensogo! Mi elŝiros al vi el la buŝo vian malbenitan
            langon!
         </p>
         <p class="sp"><span class="speaker">Moser</span>. ―
            Ĉu vi tiel frue sentas jam la pezon de la vero? Mi ja
            esprimis al vi ankoraŭ neniajn pruvojn. Lasu min alpaŝi al la
            pruvoj...
         </p>
         <p class="sp"><span class="speaker">Francisko</span>. ―
            Silentu, iru en la inferon kun viaj pruvoj! La
            animo neniiĝas, mi diras al vi, kaj vi ne respondu al mi kontraŭ
            tio!
         </p>
         <p class="sp"><span class="speaker">Moser</span>. ―
            Tiel plorpepas la spiritoj de la abismo, sed la sidanto
            en la ĉielo balancas la kapon. Ĉu vi pensas, ke de la brako de la
            redonanto vi savos vin en la dezerta regno de la nenieco? Se vi
            
            
            
            
            
            
            flugus en la ĉielon, li tie estos! se vi irus en la inferon, li tie
            denove estos! kaj se vi dirus al la nokto: kaŝu min! kaj al
            la mallumo: ŝirmu min! tiam la mallumo devos lumi ĉirkaŭ vi,
            kaj ĉirkaŭ la kondamnito la noktomezo tagiĝos, — via senmorta
            spirito tamen protestos kontraŭ tiu vorto kaj venkos la blindan
            penson. 
         </p>
         <p class="sp"><span class="speaker">Francisko</span>. ―
            Sed mi ne volas esti senmorta. Li estu, kion li
            volas, — mi ne malhelpos; sed mi lin devigos, ke li min neniigu,
            mi incitos lin ĝis furiozeco, ke li neniigu min en la furiozeco. Diru
            al mi, kio estas la plej granda peko, kiu lin plej furioze kolerigas?
         </p>
         <p class="sp"><span class="speaker">Moser</span>. ―
            Mi konas nur du tiajn pekojn; sed ne homoj ilin faras,
            kaj ankaŭ ne homoj por ili punas.
         </p>
         <p class="sp"><span class="speaker">Francisko</span>. ―
            Kiaj estas tiuj du pekoj?
         </p>
         <p class="sp"><span class="speaker">Moser</span>,
            <i class="stage">kun akcento</i>. ―
            Patromortigo estas la nomo de unu,
            fratomortigo estas la nomo de la dua. Kial vi subite tiel paliĝis?
         </p>
         <p class="sp"><span class="speaker">Francisko</span>. ―
            Kio, maljunulo? ĉu vi havas interligon kun la
            ĉielo aŭ kun la infero? Kiu tion ĉi diris al vi?
         </p>
         <p class="sp"><span class="speaker">Moser</span>. ―
            Ve al tiu, kiu ilin ambaŭ havas sur la koro! Pli bone
            estus al li, se li neniam estus naskita! Sed estu trankvila! Vi ja
            havas plu nek patron, nek fraton!
         </p>
         <p class="sp"><span class="speaker">Francisko</span>. ―
            Ha! ĉu vi scias nenian alian pekon pli altan?
            Pripensu bone ankoraŭ. Morto, ĉielo, eterneco, kondamno portiĝas
            en la sonoj de via buŝo, — ĉu vi scias nenian super la diritaj
            pekoj?
         </p>
         <p class="sp"><span class="speaker">Moser</span>. ―
            Nenian super ili,
         </p>
         <p class="sp"><span class="speaker">Francisko</span>,
            <i class="stage">falas sur seĝon</i>. ―
            Pereo, pereo!
         </p>
         <p class="sp"><span class="speaker">Moser</span>. ―
            Ĝoju, ĝoju do! rigardu do vin kiel feliĉan! Ĉe ĉiuj
            viaj krimoj vi estas ankoraŭ sanktulo en komparo kun la
            patromortiginto. La malbeno, kiu falas sur vin, en komparo kun la
            malbeno, kiu atendas tiun, estas kanto de amo, la redono....
         </p>
         <p class="sp"><span class="speaker">Francisko</span>,
            <i class="stage">kun eksalto</i>. ―
            Iru en la profundon de la tero, vi
            
            
            
            
            strigo! kiu ordonis al vi veni ĉi tien? Iru, mi diras, aŭ mi trapikos
            vin trae!
         </p>
         <p class="sp"><span class="speaker">Moser</span>. ―
            Ĉu la pastraĉa babilaĵo povas kolerigi tian filozofon?
            forblovu do ĝin per la bloveto de via buŝo! 
            (<i class="stage">Li foriras.</i>)
            
         </p>
         <p class="sp"><span class="speaker">Francisko</span>,
            
            (<i class="stage">ĵetadas sin sur sia seĝo tien kaj reen en terura moviĝado.
               Longa silento.</i>)
            
         </p>
         <p><i class="stage">Servanto rapide eniras.</i></p>
         <p class="sp"><span class="speaker">Servanto</span>. ―
            Amalio forkuris, la grafo subite malaperis.
         </p>
         <p><i class="stage">Danielo eniras timigita.</i></p>
         <p class="sp"><span class="speaker">Danielo</span>. ―
            Moŝto sinjoro, taĉmento da flamaj rajdantoj galopas
            malsupren de la altaĵo, ili krias: frakasu, frakasu! la tuta vilaĝo
            estas alarmita.
         </p>
         <p class="sp"><span class="speaker">Francisko</span>. ―
            Iru, ordonu, ke oni sonorigu ĉiujn sonorilojn
            ĉiuj iru en la preĝejon... ĉiuj falu genue... preĝi por mi... ĉiuj
            malliberuloj estu liberigitaj, al la malriĉuloj mi redonos ĉion
            duoble kaj trioble, mi... iru do... voku do la konfesprenanton, ke
            li forbenu al mi miajn pekojn.... Ĉu vi ankoraŭ ne foriris? 
            (<i class="stage">La
               tumulto fariĝas pli aŭdebla.</i>)
            
         </p>
         <p class="sp"><span class="speaker">Danielo</span>. ―
            Dio pardonu al mi mian pezan pekon! Kiel tion ĉi
            interkonsentigi? la preĝoj ja ĉiam havis por vi nenian valoron, la
            prediklibron kaj biblion vi ja ofte ĵetadis al mi sur la kapon, kiam
            vi trovadis min preĝantan...
         </p>
         <p class="sp"><span class="speaker">Francisko</span>. ―
            Nenion plu pri tio... Morti! vi vidas? Morti!
            Fariĝas tro malfrue. 
            (<i class="stage">Oni aŭdas furiozan kriadon de Schweizer.</i>)
            
         </p>
         <p class="sp"><span class="speaker">Danielo</span>. ―
            Mi ĉiam tion ĉi diradis al vi... vi tiel malestimas la
            preĝon, sed memoru, memoru! kiam la mizero al iu venas, kiam
            la akvo venos al la gorĝo, vi fordonos ĉiujn trezorojn de la mondo
            por unu kristana ĝemeto.... Vi vidas? vi vidas? vi insultadis min! Jen vi
            havas! Vi ridas?
         </p>
         <p class="sp"><span class="speaker">Francisko</span>,
            <i class="stage">ĉirkaŭprenas lin forte</i>. ―
            Pardonu min, kara, ora,
            amata Danielo, pardonu min! Mi vin vestos de la piedoj... preĝu
            
            
            
            
            
            
            
            do... mi vestos vin kiel por edziĝo... mi... nu preĝu do, mi vin
            petegas... mi vin petegas genue.... Per la diablo! preĝu do!
            
            (<i class="stage">Tumulto en la stratoj. Kriado, bruado.</i>)
            
         </p>
         <p class="sp"><span class="speaker">Schweizer</span>,
            <i class="stage">en la strato</i>. ―
            Atakegu! mortigu! rompu la murojn!
            Mi vidas lumon, tie li kredeble estas.
         </p>
         <p class="sp"><span class="speaker">Francisko</span>,
            <i class="stage">genue</i>. ―
            Aŭskultu mian preĝon, Dio en la ĉielo! Ĝi
            estas la unua fojo... kaj plu certe neniam estos.... Aŭdu min, Dio
            en la ĉielo!
         </p>
         <p class="sp"><span class="speaker">Danielo</span>. ―
            Mia Dio! Kion vi faras! Tia preĝado estas ja tute
            malpia!
            
            
            (<i class="stage">Amasiĝo de homoj.</i>)
            
         </p>
         <p class="sp"><span class="speaker">Amaso</span>. ―
            Ŝtelistoj! Mortigistoj! Kiu bruas tiel terure en tiu ĉi
            noktomeza horo?
         </p>
         <p class="sp"><span class="speaker">Schweizer</span>,
            <i class="stage">ĉiam en la strato</i>. ―
            Rebatu ilin, kamarado! Ĝi estas
            la diablo, kaj li volas preni vian sinjoron. Kie estas Schwarz kun
            sia taĉmento? Posteniĝu ĉirkaŭ la kastelo. Grimm! Atakegu la
            baran muron!
         </p>
         <p class="sp"><span class="speaker">Grimm</span>. ―
            Almetu fajron! Aŭ ni supren, aŭ li malsupren! Mi
            ĵetos fajron en liajn salonojn.
         </p>
         <p class="sp"><span class="speaker">Francisko</span>,
            <i class="stage">preĝas</i>. ―
            Mi ne estis simpla mortigisto, Dio Sinjoro...
            mi neniam okupis min pri bagateloj, Dio Sinjoro...
         </p>
         <p class="sp"><span class="speaker">Danielo</span>. ―
            Dio nin: kompatu! Eĉ liaj preĝoj fariĝas pekoj.
            
            (<i class="stage">Enflugas ŝtonoj kaj brulaĵoj. La fenestraj vitroj elsaltas. La kastelo
               brulas.</i>)
            
         </p>
         <p class="sp"><span class="speaker">Francisko</span>. ―
            Mi ne povas preĝi... ĉi tie, ĉi tie! 
            (<i class="stage">Frapante sian
               bruston kaj frunton.</i>)
             Ĉio tiel dezerta, tiel sekiĝinta! 
            (<i class="stage">Li leviĝas.</i>)
            
            Ne, mi eĉ ne volas preĝi! tiun ĉi venkon la ĉielo ne havu, tiun ĉi
            mokon la infero ne faru al mi....
         </p>
         <p class="sp"><span class="speaker">Danielo</span>. ―
            Jesuo, Mario! Helpu... savu... la tuta kastelo estas
            en flamoj!
         </p>
         <p class="sp"><span class="speaker">Francisko</span>. ―
            Jen prenu tiun ĉi spadon, rapide! Enpuŝu ĝin al
            mi de malantaŭe en la ventron, por ke ne venu tiuj buboj kaj ne
            
            
            
            
            faru el mi objekton de sia mokado. 
            (<i class="stage">La brulo plifortiĝas.</i>)
            
         </p>
         <p class="sp"><span class="speaker">Danielo</span>. ―
            Dio min gardu! Neniun mi volus tro frue ekspedi en
            la ĉielon, tiom pli en... 
            (<i class="stage">Li forkuras.</i>)
            
         </p>
         <p class="sp"><span class="speaker">Francisko</span>,
            <i class="stage">rigide rigardante post li, post kelka paŭzo</i>. ―
            En la
            inferon, vi volis diri.... Efektive! mi antaŭsentas ion tiuspecan...
            
            (<i class="stage">Freneze.</i>)
             Ĉu tio ĉi estas ĝiaj helaj triloj? ĉu vian sibladon mi
            aŭdas, vi aspidoj de la abismo? ili penetras supren, ili sieĝas la
            pordon... kial mi tiel timas tiun ĉi trapikantan pinton?... La pordo
            krakas... falas... nenia saviĝo... Ha! Tiam vi min kompatu! 
            (<i class="stage">Li
               deŝiras la oran ŝnuron de sia ĉapelo kaj sufokas sin.</i>)
            
            
            
            (<i class="stage">Schweizer kun siaj homoj.</i>)
            
         </p>
         <p class="sp"><span class="speaker">Schweizer</span>. ―
            Infera kanajlo, kie vi estas? ĉu vi vidis, kiel ili
            forkuris? ĉu li havas tiel malmulte da amikoj? Kien la abomeninda
            besto forrampis?
         </p>
         <p class="sp"><span class="speaker">Grimm</span>,
            <i class="stage">puŝetiĝas sur la kadavron</i>. ―
            Halt'!, kio kuŝas ĉi tie sur la
            vojo? Donu lumon.... 
         </p>
         <p class="sp"><span class="speaker">Schwarz</span>. ―
            Li aranĝis antaŭvenon. Enmetu viajn glavojn, ĉi tie
            li kuŝas kiel kadavriĝinta kato.
         </p>
         <p class="sp"><span class="speaker">Schweizer</span>. ―
            Malviva! kio? malviva? malviva sen mi? Mensogo,
            mi diras al vi! Rigardu, kiel lerte li stariĝos piede! 
            (<i class="stage">Li skuas lin.</i>)
            
            He vi! estas okazo, por mortigi patron.
         </p>
         <p class="sp"><span class="speaker">Grimm</span>. ―
            Ne lacigu vin vane. Li estas malviva kiel sufokita
            muso.
         </p>
         <p class="sp"><span class="speaker">Schweizer</span>,
            <i class="stage">foriras de la kadavro</i>. ―
            Jes! li ne ekĝojis. Li
            kadavriĝis kiel rato. Iru returne kaj diru al mia hetmano, ke la
            kanajlo plu ne vivas, — min li jam plu ne vidos. 
            (<i class="stage">Pafas al si en la
               frunton.</i>)
            
         </p>
      </div>
      <div class="@type">
         <h4 class="head">Sceno Dua</h4>
         <p class="stage"><strong>Loko de la lasta sceno de la kvara akto.</strong></p>
         <p class="stage">La MALJUNA MOOR sidas sur ŝtono. RABISTO MOOR kontraŭe.
            RABISTOJ iras tien kaj reen en la arbaro.
         </p>
         <p class="sp"><span class="speaker">Rabisto Moor</span>. ―
            Li ne venas ankoraŭ! 
            (<i class="stage">Ekfrapas per la ponardo
               ŝtonon tiel forte, ke fajreroj elsaltas.</i>)
            
         </p>
         <p class="sp"><span class="speaker">Maljuna Moor</span>. ―
            Pardono estu lia puno, — mia venĝo estu
            duobligita amo.
         </p>
         <p class="sp"><span class="speaker">Rabisto Moor</span>. ―
            Ne, mi ĵuras per mia kolerega animo! Tio ne
            estos. Mi tion ĉi ne volas. La grandan abomenindan krimon li
            trenu kun si en la eternecon! Alie por kia celo mi lin mortigus?
         </p>
         <p class="sp"><span class="speaker">Maljuna Moor</span>,
            <i class="stage">kun larmoj</i>. ―
            Ho mia infano!
         </p>
         <p class="sp"><span class="speaker">Rabisto Moor</span>. ―
            Kio? vi ploras pri li? ĉe tiu ĉi turo?!
         </p>
         <p class="sp"><span class="speaker">Maljuna Moor</span>. ―
            Kompaton! ho kompaton! 
            (<i class="stage">Forte interplektigas la
               manojn.</i>)
             Nun, en la nuna minuto oni juĝas mian infanon!
         </p>
         <p class="sp"><span class="speaker">Rabisto Moor</span>,
            <i class="stage">ektimigite</i>. ―
            Kiun infanon?
         </p>
         <p class="sp"><span class="speaker">Maljuna Moor</span>. ―
            Ha, kia demando ĝi estas?
         </p>
         <p class="sp"><span class="speaker">Rabisto Moor</span>. ―
            Nenio! nenio!
         </p>
         <p class="sp"><span class="speaker">Maljuna Moor</span>. ―
            Ĉu vi venis por moki mian mizeron?
         </p>
         <p class="sp"><span class="speaker">Rabisto Moor</span>. ―
            Malkaŝema konscienco! Ne atentu mian
            parolon!
         </p>
         <p class="sp"><span class="speaker">Maljuna Moor</span>. ―
            Jes, mi filon turmentis, kaj filo devis min
            ankaŭ turmenti, ĉi tio estas la fingro de Dio. Ho mia Karolo! mia
            Karolo! Se vi portiĝas ĉirkaŭ mi en vesto de paco, pardonu min!
            ho pardonu min!
         </p>
         <p class="sp"><span class="speaker">Rabisto Moor</span>,
            <i class="stage">rapide</i>. ―
            Li vin pardonas. 
            (<i class="stage">Konsternite.</i>)
             Se li
            estas inda, por esti nomata via filo, li devas vin pardoni.
         </p>
         <p class="sp"><span class="speaker">Maljuna Moor</span>. ―
            Ha! li estis tro grandvalora por mi.... Sed mi
            iros al li renkonte kun miaj larmoj, miaj sendormaj noktoj, miaj
            
            
            
                 
            
            
            
            turmentaj sonĝoj, mi ĉirkaŭprenos liajn genuojn, mi krios, mi
            laŭte krios: mi pekis kontraŭ la ĉielo kaj kontraŭ vi, mi ne estas
            inda, ke vi nomu min patro.
         </p>
         <p class="sp"><span class="speaker">Rabisto Moor</span>,
            <i class="stage">tre tuŝita</i>. ―
            Li estis por vi kara, tiu via dua filo?
         </p>
         <p class="sp"><span class="speaker">Maljuna Moor</span>. ―
            Vi tion ĉi scias, ho ĉielo! Kial mi lasis min
            malsaĝigi per la intrigoj de malbona filo? Mi estis la plej enviinda
            patro inter ĉiuj patroj inter la homoj. Bele floris ĉirkaŭ mi miaj
            infanoj, plene de espero. Sed... ho malfeliĉa horo! la malbona
            spirito eniris en la koron de mia dua filo; mi kredis al la serpento,
            — perditaj estas ambaŭ miaj filoj! 
            (<i class="stage">Kovras al si la vizaĝon.</i>)
            
         </p>
         <p class="sp"><span class="speaker">Rabisto Moor</span>,
            <i class="stage">foriras de li malproksimen</i>. ―
            Perditaj por eterne!
         </p>
         <p class="sp"><span class="speaker">Maljuna Moor</span>. ―
            Ho, mi profunde ĝin sentas, kion Amalio al mi
            diris, la spirito de venĝo parolis el ŝia buŝo. Vane vi etendos viajn
            mortantajn manojn, por voki filon, vane vi esperos ĉirkaŭpreni la
            varman manon de via Karolo, kiu neniam staros ĉe via lito...
         </p>
         <p class="sp"><span class="speaker">Rabisto Moor</span>,
            
            (<i class="stage">etendas al li la manon kun deturnita vizaĝo.</i>)
            
         </p>
         <p class="sp"><span class="speaker">Maljuna Moor</span>. ―
            Ho, se vi estus la mano de mia Karolo! Sed li
            kuŝas malproksime en la malvasta domo, li dormas jam per la fera
            dormo, li neniam aŭdos la voĉon de mia plendo. Ho ve al mi!
            Morti en la brakoj de fremdulo... nenian filon plu... nenian filon
            plu, kiu povus fermi al mi la okulojn
         </p>
         <p class="sp"><span class="speaker">Rabito Moor en granda ekscito</span>. ―
            Nun ĝi devas fariĝi..
            nun... 
            (<i class="stage">Al la rabistoj.</i>)
             Forlasu min!... Kaj tamen — ĉu mi povas
            redoni al li lian filon? Mi ne povas ja plu redoni al li lian filon! Ne!
            mi tion ĉi ne faros.
         </p>
         <p class="sp"><span class="speaker">Maljuna Moor</span>. ―
            Kio, amiko? Kion vi tie murmuris?
         </p>
         <p class="sp"><span class="speaker">Rabisto Moor</span>. ―
            Via filo... jes, maljunulo... via filo... estas
            perdita por eterne.
         </p>
         <p class="sp"><span class="speaker">Maljuna Moor</span>. ―
            Por eterne?
         </p>
         <p class="sp"><span class="speaker">Rabisto Moor</span>,
            <i class="stage">en plej granda suferado rigardante al la ĉielo</i>. ―
            Ho,
            nur tiun ĉi fojon! ne lasu mian animon malfortiĝi... nur tiun ĉi
            fojon lasu min teni min fortike!
         </p>
         <p class="sp"><span class="speaker">Maljuna Moor</span>. ―
            Por eterne, vi diras? 
         </p>
         <p class="sp"><span class="speaker">Rabisto Moor</span>. ―
            Ne demandu plu! Por eterne, mi diris. 
         </p>
         <p class="sp"><span class="speaker">Maljuna Moor</span>. ―
            Fremdulo! fremdulo! kial vi elprenis min el la
            turo?
         </p>
         <p class="sp"><span class="speaker">Rabisto Moor</span>. ―
            Sed.... Se mi nun elkaptus de li benon? se mi
            elkaptus kiel ŝtelisto kaj forkurus kun la dia akiro? Beno de patro,
            oni diras, neniam pereas. 
         </p>
         <p class="sp"><span class="speaker">Maljuna Moor</span>. ―
            Ankaŭ mia Francisko estas perdita? 
         </p>
         <p class="sp"><span class="speaker">Rabisto Moor</span>,
            <i class="stage">ĵetas sin teren antaŭ li</i>. ―
            Mi disrompis la
            riglilojn de via turo, — donu al mi vian benon! 
         </p>
         <p class="sp"><span class="speaker">Maljuna Moor</span>,
            <i class="stage">kun doloro</i>. ―
            Kaj vi devis ekstermi la filon, vi
            savanto de la patro! Rigardu, Dio neniam laciĝas en la kompateco,
            kaj ni, mizeraj vermoj, iras dormi kun nia kolero. 
            (<i class="stage">Li metas
               sian manon sur la kapon de la rabisto.</i>)
             Estu tiom feliĉa, kiom vi
            estos kompatema! 
         </p>
         <p class="sp"><span class="speaker">Rabisto Moor</span>,
            <i class="stage">leviĝante kvietanime</i>. ―
            Ho, kie estas mia fortikeco?
            Miaj tendenoj malstreĉiĝas, la ponardo falas el miaj manoj.
         </p>
         <p class="sp"><span class="speaker">Maljuna Moor</span>. ―
            Kiel belega ĝi estas, kiam fratoj vivas en
            konsento inter si, kiel la roso, kiu falas de Hermono sur la montojn
            de Ciono. Penu meriti tiun ĉi dolĉegan senton, tiam la anĝeloj de
            la ĉielo serĉos ĝojon en la lumo de via majesteco. Via saĝo estu la
            saĝo de grizaj haroj, sed via koro — via koro estu la koro de
            infaneco.
         </p>
         <p class="sp"><span class="speaker">Rabisto Moor</span>. ―
            Ho donu al mi antaŭguston de tiu feliĉo — kisu
            min, dia maljunulo! 
         </p>
         <p class="sp"><span class="speaker">Maljuna Moor</span>,
            <i class="stage">kisas lin</i>. ―
            Pensu, ke ĝi estas kiso de patro,
            kaj mi pensos, ke mi kisas mian filon. Ĉu vi scias plori?
         </p>
         <p class="sp"><span class="speaker">Rabisto Moor</span>. ―
            Mi imagis al mi, ke ĝi estas kiso de patro!
            Ve al mi, se ili nun lin alkondukus!
         </p>
         <p><i class="stage">La taĉmentanoj de Schweizer venas en muta malĝoja procesio
               kun klinitaj kapoj kaj deturnitaj vizaĝoj.</i></p>
         <p class="sp"><span class="speaker">Rabisto Moor</span>. ―
            Ho ĉielo! 
            (<i class="stage">Li timigite paŝas malantaŭen, penante
               
               
               
               sin kaŝi. Ili pasas preter li. Li rigardas flanken. Profunda silento. Ili
               haltas.</i>)
            
         </p>
         <p class="sp"><span class="speaker">Grimm</span>,
            <i class="stage">kun malgaja tono</i>. ―
            Mia hetmano! 
            (<i class="stage">Rabisto Moor ne
               respondas kaj retiriĝas.</i>)
             
         </p>
         <p class="sp"><span class="speaker">Schwarz</span>. ―
            Kara hetmano! 
            (<i class="stage">Rabisto Moor retiriĝas pluen.</i>)
            
         </p>
         <p class="sp"><span class="speaker">Grimm</span>. ―
            Ni estas senkulpaj, mia hetmano!
         </p>
         <p class="sp"><span class="speaker">Rabisto Moor</span>,
            <i class="stage">ne rigardante ilin</i>. ―
            Kiu vi estas?
         </p>
         <p class="sp"><span class="speaker">Grimm</span>. ―
            Vi ne rigardas nin? Ĝi estas ni, viaj fidelaj.
         </p>
         <p class="sp"><span class="speaker">Rabisto Moor</span>. ―
            Ve al vi, se vi estis fidelaj al mi!
         </p>
         <p class="sp"><span class="speaker">Grimm</span>. ―
            Li alportas al vi la lastan adiaŭon de via sklavo
            Schweizer, — li jam neniam revenos, via sklavo Schweizer.
         </p>
         <p class="sp"><span class="speaker">Rabisto Moor</span>,
            <i class="stage">kun eksalto</i>. ―
            Sekve vi lin ne trovis?
         </p>
         <p class="sp"><span class="speaker">Schwarz</span>. ―
            Ni lin trovis malvivan.
         </p>
         <p class="sp"><span class="speaker">Rabisto Moor</span>,
            <i class="stage">ĝoje eksaltante</i>. ―
            Dankon al vi, reganto de ĉiuj
            aferoj! Ĉirkaŭprenu min, miaj infanoj! Kompato estu de nun nia
            devizo. Sekve ankaŭ tio ĉi pasis, — ĉio pasis.
         </p>
         <p><i class="stage">Novaj rabistoj. Amalio.</i></p>
         <p class="sp"><span class="speaker">Rabistoj</span>. ―
            Ho he! ho he! kaptaĵo, belega kaptaĵo!
         </p>
         <p class="sp"><span class="speaker">Amalio</span>,
            <i class="stage">kun disflugantaj haroj</i>. ―
            La mortintoj, ili diras, releviĝis
            sub la efiko de lia voĉo... mia onklo viva, en tiu ĉi arbaro... Kie li
            estas? Karolo! Onklo! Ha! 
            (<i class="stage">Ĵetas sin al la maljunulo.</i>)
            
         </p>
         <p class="sp"><span class="speaker">Maljuna Moor</span>. ―
            Amalio! Mia filino! Amalio! 
            (<i class="stage">Premas ŝin en siaj
               brakoj.</i>)
            
         </p>
         <p class="sp"><span class="speaker">Rabisto Moor</span>,
            <i class="stage">resaltante</i>. ―
            Kiu metas tiun ĉi bildon antaŭ
            miajn okulojn?
         </p>
         <p class="sp"><span class="speaker">Amalio</span>,
            <i class="stage">forsaltas de la maljunulo, alsaltas al la rabisto kaj ravite
               ĉirkaŭprenas lin.</i>. ―
            Mi lin havas, ho steloj! Mi lin havas!
         </p>
         <p class="sp"><span class="speaker">Rabisto Moor</span>,
            <i class="stage">elŝirante sin, al la rabistoj</i>. ―
            Ni tuj marŝu for! La
            satano min elperfidis!
         </p>
         <p class="sp"><span class="speaker">Amalio</span>. ―
            Fianĉo, fianĉo, vi deliras! Ha! De ravo! Kial mi estas
            tiel sensenta, meze en la kapturna feliĉego mi estas tiel malvarma?
         </p>
         <p class="sp"><span class="speaker">Maljuna Moor</span>,
            <i class="stage">suprensaltante de la seĝo</i>. ―
            Fianĉo? Filino!
            Filino! Fianĉo?
         </p>
         <p class="sp"><span class="speaker">Amalio</span>. ―
            Eterne lia! eterne, eterne, eterne mia! Ho vi potencoj
            de la ĉielo! Deprenu de mi tiun ĉi ŝarĝegon de mortiga feliĉego,
            ke mi ne pereu sub ĝia premo!
         </p>
         <p class="sp"><span class="speaker">Rabisto Moor</span>. ―
            Forŝiru ŝin de mia kolo! Mortigu ŝin! mortigu
            lin! min! ĉion! La tuta mondo pereu! 
            (<i class="stage">Li volas forkuri.</i>)
            
         </p>
         <p class="sp"><span class="speaker">Amalio</span>. ―
            Kien? kio? Amo.... eterneco..., feliĉego, senfineco! kaj
            vi forkuras?
         </p>
         <p class="sp"><span class="speaker">Rabisto Moor</span>. ―
            For, for! Plej malfeliĉa el ĉiuj fianĉinoj!
            Rigardu mem, demandu mem, aŭskultu! Plej malfeliĉa el ĉiuj
            patroj! Lasu min forkuri de ĉi tie por ĉiam!
         </p>
         <p class="sp"><span class="speaker">Amalio</span>. ―
            Tenu min! pro la sankta Dio, tenu min! Fariĝas tia
            malluma nokto antaŭ miaj okuloj... Li forkuras!
         </p>
         <p class="sp"><span class="speaker">Rabisto Moor</span>. ―
            Tro malfrue! Vane! Via malbeno, patro... Pri
            nenio plu min demandu! mi estas... mi... via malbeno... via
            supozita malbeno!... Kiu min allogis ĉi tien? 
            (<i class="stage">Li ekpaŝas kun
               eltirita spado kontraŭ la rabistojn.</i>)
             Kiu el vi min allogis ĉi tien, vi
            kreitaĵoj de la infero? Pereu do, Amalio! Mortu, patro! Mortu per
            mi la trian fojon! Ĉi tiuj viaj savintoj estas rabistoj kaj mortigistoj!
            Via Karolo estas ilia hetmano! 
            (<i class="stage">La maljuna Moor falas malviva.</i>)
            
            Amalio staras muta kaj rigida kiel statuo. La tuta bando profunde silentas.
         </p>
         <p class="sp"><span class="speaker">Rabisto Moor</span>,
            <i class="stage">alkurante al kverko</i>. ―
            La animoj de tiuj, kiujn
            mi sufokis meze en ilia ebrieco de amo, de tiuj, kiujn mi frakasis
            en la sankta dormo, de tiuj, kiujn... ha, ha, ha! Ĉu vi aŭdas, kiel la
            pulvoturo krakas super la litoj de akuŝantinoj? ĉu vi vidas, kiel la
            flamoj atakas la lulilojn de suĉinfanoj! Ĝi estas edziĝofestaj torĉoj,
            ĝi estas edziĝofesta muziko... Ho, li ne forgesas, li scias interligi...
            tial for de mi, feliĉego de amo! tial la amo fariĝas por mi
            turmentego! Tio ĉi estas redono!
         </p>
         <p class="sp"><span class="speaker">Amalio</span>. ―
            Ĝi estas vero! Reganto en la ĉielo, ĝi estas vero! Kion
            mi faris, mi senkulpa ŝafido? Ĉi tiun mi amis!
         </p>
         <p class="sp"><span class="speaker">Rabisto Moor</span>. ―
            Ĝi estas pli, ol kiom homo povas elteni. Mi
            aŭdis ja, kiel la morto fajfis kontraŭ mi el pli ol mil tuboj, kaj
            tamen mi ne cedis eĉ unu paŝon, — ĉu nun nur mi lernos
            tremi kiel virino? tremi antaŭ virino? Ne, virino ne ŝancelos mian
            fortikecon! Sangon, sangon! ĝi estas nur kunpuŝiĝo kun virino,
            Sangon mi devas drinki, kaj ĉio pasos. 
            (<i class="stage">Li volas forkuri.</i>)
            
         </p>
         <p class="sp"><span class="speaker">Amalio</span>,
            <i class="stage">ĵetas sin al lia kolo</i>. ―
            Mortigisto! diablo! Mi ne povas
            vin forlasi, anĝelo!
         </p>
         <p class="sp"><span class="speaker">Rabisto Moor</span>,
            <i class="stage">forĵetas ŝin de si</i>. ―
            For vi, malica serpento, vi
            volas moki furiozulon, sed mi kontraŭstaras al la tirano fatalo...
            kio, vi ploras? Ho vi malicaj, malbonaj steloj! Ŝi ŝajnigas kvazaŭ
            ŝi ploras, kvazaŭ pri mi ploras iu animo! 
            (<i class="stage">Amalio ĵetas sin al lia
               kolo</i>)
            . Ha, kio ĝi estas? Ŝi ne kraĉas sur min, ne forpuŝas min de
            si... Amalio, ĉu vi forgesis? Ĉu vi scias, kiun vi ĉirkaŭprenas,
            Amalio?
         </p>
         <p class="sp"><span class="speaker">Amalio</span>. ―
            Mia sola, nedisigebla!
         </p>
         <p class="sp"><span class="speaker">Rabisto Moor</span>,
            <i class="stage">en ekstaza feliĉego</i>. ―
            Ŝi min pardonas, ŝi min
            amas! Mi estas pura, kiel la ĉiela etero, ŝi min amas! Kun ploro
            mi dankas vin, kompatanto en la ĉielo! 
            (<i class="stage">Li falas genue kaj ploras
               forte.</i>)
             La paco de mia animo revenis, la turmentego finiĝis, la
            infero plu ne ekzistas... Vidu, ho, vidu, la infanoj de la lumo ploras
            ĉe la kolo de la plorantaj diabloj... 
            (<i class="stage">Leviĝante, al la rabistoj.</i>)
             Nu,
            ploru do ankaŭ! Ploru ploru, vi estas ja tiel feliĉaj... Ho Amalio,
            Amalio, Amalio! 
            (<i class="stage">Li alpremiĝas al ŝia buŝo, ili restas en muta
               ĉirkaŭpreno.</i>)
            
         </p>
         <p class="sp"><span class="speaker">Unu rabisto</span>,
            <i class="stage">kolere elpaŝante</i>. ―
            Haltu, perfidulo! Tuj forpuŝu
            tiun ĉi brakon aŭ mi diros al vi unu vorton, de kiu ekbruegos en
            viaj oreloj kaj viaj dentoj ekfrapos de teruro! 
            (<i class="stage">Li etendas la glavon
               inter ambaŭ.</i>)
            
         </p>
         <p class="sp"><span class="speaker">Maljuna rabisto</span>. ―
            Rememoru la Bohemajn arbarojn! Vi aŭdas?
            vi ŝanceliĝas? la Bohemajn arbarojn memoru! Malfidelulo, kie
            estas viaj ĵuroj? Ĉu tiel facile oni forgesas vundojn? Kiam ni
            
            
                   
            
            
            oferis por vi feliĉon, honoron kaj vivon, kiam ni staris kiel muroj,
            kiam ni kaptis kiel ŝildoj la batojn, kiuj celis vian vivon, ĉu vi tiam
            ne levis la manon por fera ĵuro, ĉu vi ne ĵuris, ke vi neniam nin
            forlasos, kiel ni vin ne forlasis? Senhonorulo! Ĵurrompinto! vi
            volas defali de ni, ĉar ia senvalora knabino plore blekas?
         </p>
         <p class="sp"><span class="speaker">Tria rabisto</span>. ―
            Kia abomeninda ĵurrompo! La spirito de la
            oferita Roller, kiun vi elvokis kiel atestanton el la regno de
            mortintoj, ruĝiĝos pro via malkuraĝeco kaj armita leviĝos el sia tombo,
            por fari al vi punon. 
         </p>
         <p class="sp"><span class="speaker">La rabistoj</span>,
            <i class="stage">en tumulta malordo, nudigante siajn cikatrojn</i>. ―
            Rigardu ĉi tien, rigardu! Ĉu vi konas ĉi tiujn cikatrojn? Vi estas
            nia! per la sango de nia koro ni aĉetis vin kiel servutulon; vi estas
            nia, eĉ se la ĉefanĝelo Miĥaelo komencus pro ĉi tio pugnobatadon
            kun Moloĥo! Marŝ' kun ni! Ofero por ofero! Amalio por la
            bando!
         </p>
         <p class="sp"><span class="speaker">Rabisto Moor</span>,
            <i class="stage">forlasante la manon de Amalio</i>. ―
            Finiĝis! Mi
            volis returniĝi kaj iri al mia patro, sed la reganto en la ĉielo diris,
            ke tiel ne estu. 
            (<i class="stage">Malvarme.</i>)
             Sencerba malsaĝulo mi estas; kial do
            mi volis reveni? Granda pekulo neniam povas reveni, tion mi povis
            scii jam de longe... Estu trankvila, mi vin petas, estu trankvila!
            tiel ja estas juste. Mi ne volis tiam, kiam Li min serĉis; nun, kiam
            mi Lin serĉas, Li ne volas; ĉu povas esti io pli prava? Ne levu tiel
            viajn okulojn... Li ja min ne bezonas. Ĉu Li ne havas sufiĉego da
            kreitaĵoj? Se unu estos perdita, ne estas ja io grava por Li, kaj tiu
            unu estas mi. Venu, kamaradoj!
         </p>
         <p class="sp"><span class="speaker">Amalio</span>,
            <i class="stage">penas lin reteni</i>. ―
            Haltu, haltu! Unu baton! unu
            mortigan baton! Denove forlasita! Eltiru vian glavon kaj kompatu
            min!
         </p>
         <p class="sp"><span class="speaker">Rabisto Moor</span>. ―
            La kompato forkuris al la ursoj, — mi vin ne
            mortigos!
         </p>
         <p class="sp"><span class="speaker">Amalio</span>,
            <i class="stage">ĉirkaŭprenante liajn genuojn</i>. ―
            Ho, pro la sankta Dio!
            En la nomo de ĉiu kompatemeco! Mi ja ne volas plu amon, mi
            
            
            
            
            
            scias ja bone, ke tie supre niaj steloj malamike forkuras unu de la
            alia, — nur pri morto mi petas! Forlasita, forlasita! Pripensu la
            tutan plenan terurecon de tiu ĉi esprimo! Mi ne povas tion ĉi elporti.
            Vi vidas ja, ke nenia virino povus tion ĉi elporti. Nur pri la morto
            mi petas! Vidu, mia mano tremas! Mi ne havas la kuraĝon, por
            mem trapiki min. Min timigas la brilanta akraĵo, — por vi ĝi estas
            ja afero tiel facila, tiel facila, vi estas ja majstro en mortigado,
            eltiru vian glavon, kaj mi estos feliĉa!
         </p>
         <p class="sp"><span class="speaker">Rabisto Moor</span>. ―
            Ĉu vi sola volas esti feliĉa? For, mi ne mortigas
            virinon!
         </p>
         <p class="sp"><span class="speaker">Amalio</span>. ―
            Ha, sufokisto! vi taŭgas nur por mortigi feliĉulojn,
            — tiujn, kiuj estas lacigitaj de la vivo, vi preterpasas! 
            (<i class="stage">Ŝi rampas
               al la rabistoj.</i>)
             En tia okazo vi kompatu min, vi lernantoj de la
            ekzekutisto! El viaj okuloj elrigardas tia sangavida kompato, ke
            ĝi estas konsolo por malfeliĉulo. Via majstro estas vanta,
            malkuraĝa fanfaronisto.
         </p>
         <p class="sp"><span class="speaker">Rabisto Moor</span>. ―
            Virino, kion vi diras? 
            (<i class="stage">La rabistoj sin deturnas.</i>)
            
         </p>
         <p class="sp"><span class="speaker">Amalio</span>. ―
            Neniu amiko? eĉ inter ĉi tiuj neniu amiko? 
            (<i class="stage">Ŝi leviĝas.</i>)
            
            Nu, tiam Didono instruu min morti! 
            (<i class="stage">Ŝi volas foriri, unu rabisto
               celas kontraŭ ŝin.</i>)
            
         </p>
         <p class="sp"><span class="speaker">Rabisto Moor</span>. ―
            Halt! Ne kuraĝu permesi al vi! La amatino
            de Moor devas morti nur de la mano de Moor! 
            (<i class="stage">Li ŝin mortigas.</i>)
            
         </p>
         <p class="sp"><span class="speaker">Rabisto</span>. ―
            Hetmano! hetmano! Kion vi faris? Ĉu vi freneziĝis?
         </p>
         <p class="sp"><span class="speaker">Rabisto Moor</span>,
            <i class="stage">rigardante la kadavron per rigidaj okuloj</i>. ―
            Ŝi
            estas trafita! ankoraŭ unu momenta konvulsio, kaj ĉio estos
            finita... Nu, rigardu do! Ĉu vi havas ankoraŭ ion por postuli? Vi
            oferis al mi vivon — vivon, kiu plu ne apartenis al vi, vivon plenan
            de abomenaĵoj kaj malhonoro, — mi buĉis por vi anĝelon. Nu,
            rigardu do bone! Ĉu vi nun estas kontentaj?
         </p>
         <p class="sp"><span class="speaker">Grimm</span>. ―
            Vi pagis vian ŝuldon kun procentego. Vi faris, kion
            neniu homo farus por sia honoro. Nun venu pluen!
         </p>
         <p class="sp"><span class="speaker">Rabisto Moor</span>. ―
            Tion vi diras? Ne vere, la vivo de sanktulino
            por la vivo de kanajloj estas ŝanĝo ne egala? Ho, mi diras al vi, se
            ĉiu el vi irus al la ekzekutejo kaj lasus deŝiri al si per ardanta
            pinĉilo unu pecon da karno post alia, kaj la turmentego daŭrus
            dek-unu somerajn tagojn, ĝi ne egalpezus tiujn larmojn. 
            (<i class="stage">Kun maldolĉa
               rido.</i>)
             La cikatroj, la Bohemaj arbaroj! Jes, jes! ĉi tio kompreneble
            devis esti pagita. 
         </p>
         <p class="sp"><span class="speaker">Schwarz</span>. ―
            Trankviliĝu, hetmano! Venu kun ni, ĉi tiu vidaĵo
            ne estas por vi. Konduku nin pluen!
         </p>
         <p class="sp"><span class="speaker">Rabisto Moor</span>. ―
            Atendu, ankoraŭ unu vorton, antaŭ ol ni iros
            pluen. Atentu, vi malbonavidaj servistoj de miaj barbaraj ordonoj,
            — de la nuna momento mi ĉesas esti via hetmano. Kun honto kaj
            abomeno mi formetas ĉi tie ĉi tiun sangan ordonbastonon, sub kiu
            vi sentis vin rajtigitaj fari krimojn kaj makuli la ĉielan lumon per
            agoj de mallumo. Iru dekstren kaj maldekstren — de nun ni
            neniam havos inter ni ion komunan.
         </p>
         <p class="sp"><span class="speaker">Rabistoj</span>. ―
            Ha malkuraĝulo! kie estas viaj altflugaj planoj?
            Ĉu ili estis sapaj vezikoj, kiuj krevas sub la ekspiro de virino?
         </p>
         <p class="sp"><span class="speaker">Rabisto Moor</span>. ―
            Ho, kia malsaĝulo mi estas, ke mi esperis plibeligi
            la mondon per teruraĵoj kaj fortikigi la leĝojn per kontraŭleĝaĵoj!
            Mi nomis ĝin venĝo kaj praveco! Mi arogis al mi, ho Dia
            forto, forakrigi la breĉetojn de via glavo kaj rebonigi vian 
            partiecon... sed — ho vanta infaneco — nun mi staras ĉe la rando de
            terura vivo, kaj plorkriante kaj dentofrapante mi nun ekscias, ke
            du tiaj homoj, kiel mi, ruinige renversus la tutan konstruon de la
            morala mondo. Pardonu, pardonu la knabon, kiu volis sin enmiksi
            en viajn aferojn, — nur al vi apartenas la venĝo. La manon de
            homo vi ne bezonas. Estas vero, ke mi jam ne havas plu la povon
            rebonigi la pasintaĵon; jam restas difektita, kio estis difektita; kion
            mi renversis, tio  jam neniam leviĝos; sed restis al mi ankoraŭ io,
            por kio mi povas repaciĝi kun la ofenditaj leĝoj kaj resanigi la
            skuitan ordon. Ĝi bezonas oferon — oferon, kiu videbligus ĝian
            
               
            
            netuŝeblan majeston antaŭ la okuloj de la tuta homaro; tiu ĉi ofero
            estas mi mem. Mi mem devas morti pro la difektita ordo.
         </p>
         <p class="sp"><span class="speaker">Rabistoj</span>. ―
            Forprenu de li la spadon — li volas sin mortigi.
         </p>
         <p class="sp"><span class="speaker">Rabisto Moor</span>. ―
            Ho vi malsaĝuloj, kondamnitaj al eterna blindeco!
            Ĉu vi pensas, ke pekegoj povas esti estingataj per pekego?
            Ĉu vi pensas, ke la harmonio de la mondo ion gajnus de tia malpia
            dissoneco? 
            (<i class="stage">Li ĵetas al ili malestime siajn batalilojn antaŭ la
               piedojn.</i>)
             Ili havu min vivan. Mi iras mem transdoni min al la manoj
            de la justeco.
         </p>
         <p class="sp"><span class="speaker">Rabistoj</span>. ―
            Enĉenigu lin! Li freneziĝis!
         </p>
         <p class="sp"><span class="speaker">Rabisto Moor</span>. ―
            Ne, ĉar mi dubas, ke ĝi pli aŭ malpli frue min
            trovos, se tion volas la supraj fortoj. Sed povus okazi, ke ĝi kaptus
            min dormantan, aŭ atingus min forkurantan, aŭ akirus min per
            forto kaj glavo, — kaj tiam mi perdus eĉ tiun solan meriton, ke mi
            propravole mortis por ĝi. Por kio mi, simile al ŝtelisto, plue kaŝus
            vivon, kiu jam antaŭ longe laŭ la decido de la ĉielaj gardantoj
            estas forprenita de mi?
         </p>
         <p class="sp"><span class="speaker">Rabistoj</span>. ―
            Lasu lin, li iru! Ĝi estas manio de grandhomeco.
            Li volas fordoni sian vivon pro vanta admirado.
         </p>
         <p class="sp"><span class="speaker">Rabisto Moor</span>. ―
            Oni povus min admiri pro tio. 
            (<i class="stage">Post kelka meditado.</i>)
            
            Mi rememoras, ke venante ĉi tien mi parolis kun iu malriĉa
            mizerulo, kiu laboras por taga pago kaj havas dekunu vivajn
            infanojn... Oni anoncis, ke oni donos mil luidorojn al tiu, kiu
            liveros vivan la grandan rabiston. Tiu malriĉulo povas ricevi
            helpon. 
            (<i class="stage">Li foriras.</i>)
            
         </p>
      </div>
      <hr>
      <div class="footer"></div>
   </body>
</html>