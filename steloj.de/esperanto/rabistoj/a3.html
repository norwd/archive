<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/rabistoj.css">
      <title>Akto Tria</title>
   </head>
   <body background="../bld/papero.jpg">
      <div class="header"><span class="header_left"><a href="a2.html">&lt;&lt;&nbsp;Akto Dua</a></span><span class="header_center"> <a href="index.html">Frederiko Schiller:
               La rabistoj</a></span></div>
      <hr>
      <h3 class="head">Akto Tria</h3>
      <div class="@type">
         <h4 class="head">Sceno Unua</h4>
         <p class="stage">AMALIO, en la ĝardeno, ludas sur liuto.</p>
         <center class="lg"><span class="l">Bela per beleco de anĝelo,</span><br><span class="l">El junuloj estis li unua,</span><br><span class="l">Kun rigardo kvazaŭ la ĉielo</span><br><span class="l">Spegulita en la maro blua.</span><br></center>
         <center class="lg"><span class="l">Fajre brulis liaj ĉirkaŭprenoj</span><br><span class="l">Forte batis koro ĉe la koro,</span><br><span class="l">Korpo estis kvazaŭ en katenoj</span><br><span class="l">Kaj spirito revis en adoro.</span><br></center>
         <center class="lg"><span class="l">Liaj kisoj — paradiza ĝuo!</span><br><span class="l">Kvazaŭ brulas flam' en flam' alia,</span><br><span class="l">Kvazaŭ harpaj sonoj en kunfluo</span><br><span class="l">Por ĉiela ludo harmonia.</span><br></center>
         <center class="lg"><span class="l">Al animo flugis la animo,</span><br><span class="l">Tremis lipoj, vangoj la brulantaj</span><br><span class="l">Kaj fandite tuta mond' sen limo</span><br><span class="l">Vage naĝis ĉirkaŭ la amantaj.</span><br></center>
         <center class="lg"><span class="l">For li estas, vane sen espero</span><br><span class="l">Vokas lin la krio de korpremo,</span><br><span class="l">Kaj la tuta ĝojo de la tero</span><br><span class="l">Flugis for, kaj restis sole ĝemo!</span><br></center>
         <p><i class="stage">Francisko eniras.</i></p>
         <p class="sp"><span class="speaker">Francisko</span>. ―
            Jam denove ĉi tie, obstina revistino? Vi forŝteliĝis
            de la gaja festeno kaj vi difektis al la gastoj ilian ĝojon.
         </p>
         <p class="sp"><span class="speaker">Amalio</span>. ―
            Estas domaĝo pri tiu senkulpa ĝojo! En iliaj oreloj
            kredeble murmuras ankoraŭ la funebra kanto, kiu akompanis vian
            patron al la tombo.
         </p>
         <p class="sp"><span class="speaker">Francisko</span>. ―
            Ĉu vi volas do eterne funebri? Lasu la mortintojn
            dormi kaj feliĉigu la vivantojn! Mi venas...
         </p>
         <p class="sp"><span class="speaker">Amalio</span>. ―
            Kaj kiam vi reiros?
         </p>
         <p class="sp"><span class="speaker">Francisko</span>. ―
            Ho ve! Ne havu tian malluman fieran vizaĝon! Vi
            malĝojigas min, Amalio. Mi venas, por diri al vi.
         </p>
         <p class="sp"><span class="speaker">Amalio</span>. ―
            Mi devas do aŭskulti, Francisko de Moor fariĝis ja
            reganta sinjoro.
         </p>
         <p class="sp"><span class="speaker">Francisko</span>. ―
            Jes, bone, ĝi estas ĝuste tio, pri kio mi volis
            paroli kun. vi. Maksimiliano foriris dormi en la tombo de la
            patroj; mi estas sinjoro. Sed mi volus esti ĝi tute plene, Amalio.
            Vi scias, kio vi estis por nia domo, vi estis tenata kiel filino de
            Moor, eĉ la morton transvivis lia amo al vi, — tion vi ja neniam
            forgesos?
         </p>
         <p class="sp"><span class="speaker">Amalio</span>. ―
            Neniam, neniam. Kiu do povus tion ĉi tiel facile
            fordiboĉi ĉe gaja festeno!
         </p>
         <p class="sp"><span class="speaker">Francisko</span>. ―
            La amon de mia patro vi devas rekompenci en
            liaj filoj, kaj Karolo mortis... Vi miras? vi ricevas kapturnon?
            Jes, efektive, la penso estas tiel flate alta, ke ĝi eĉ la fierecon de
            virino ebriigas. Francisko premas per la piedoj la esperojn de la
            plej nobelaj fraŭlinoj, Francisko venas kaj proponas al malriĉa
            senhelpa orfino sian koron, sian manon kaj kune kun ĝi sian
            tutan oron, ĉiujn siajn kastelojn kaj arbarojn. Francisko, la
            enviata, la timata, deklaras sin propravole sklavo de Amalio.
         </p>
         <p class="sp"><span class="speaker">Amalio</span>. ―
            Kial la fulmo ne fendas la malpian langon, kiu elparolas
            la kriman vorton! Vi mortigis mian amaton, kaj Amalio
            nomu vin sia edzo! Vi....
         </p>
         <p class="sp"><span class="speaker">Francisko</span>. ―
            Ne tiel kolere, mia princidina moŝto! Estas vero.
            ke Francisko ne fleksas sin antaŭ vi kiel kolombumanta Celadono;
            certe li ne kutimiĝis, simile al la sopiranta Arkadia paŝtisto, krii
            siajn amajn plendojn al la eĥo de la grotoj kaj rokoj, — Francisko
            parolas, kaj se oni ne respondas, li ordonos.
         </p>
         <p class="sp"><span class="speaker">Amalio</span>. ―
            Vi, vermo, ordoni? al mi ordoni? kaj se oni resendos
            al vi la ordonon kun ridego?
         </p>
         <p class="sp"><span class="speaker">Francisko</span>. ―
            Tion vi ne faros. Mi scias ankoraŭ rimedojn, kiuj
            tre bone povas fleksi la fierecon de malhumila obstinulino —
            monaĥinejo kaj muroj.
         </p>
         <p class="sp"><span class="speaker">Amalio</span>. ―
            Brave! belege! kaj en la monaĥinejo kaj inter la
            muroj esti por ĉiam liberigita de via baziliska rigardo kaj havi
            sufiĉe da libera tempo, por pensi pri Karolo kaj fordoni sin al li
            Bonvenon al via monaĥinejo! donu, donu viajn murojn!
         </p>
         <p class="sp"><span class="speaker">Francisko</span>. ―
            Haha! tia estas la afero? Gardu vin! Nun vi
            instruis al mi la arton, kiel mi devas vin turmenti. Tiun ĉi eternan
            ĥimeron pri Karolo mia rigardo elvipados al vi el la kapo simile
            al fajrohara furio; la teruraĵo Francisko staros ĉiam garde
            malantaŭ la bildo de via amato, simile al la sorĉita hundo, kiu
            kuŝas sur subteraj kestoj da oro, — per la haroj mi vin trenos en
            la preĝejon, kun la glavo en la mano mi elpremos al vi el la brusto
            la edzecan ĵuron, vian liton virgulinan mi okupos per forto,
            kaj vian fieran ĉastecon mi venkos per ankoraŭ pli granda fiereco.
         </p>
         <p class="sp"><span class="speaker">Amalio</span>,
            <i class="stage">donas al li vangofrapon</i>. ―
            Antaŭe prenu ĉi tion kiel
            doton.
         </p>
         <p class="sp"><span class="speaker">Francisko</span>,
            <i class="stage">furioze</i>. ―
            Ha! dekoble kaj centoble tio ĉi estu
            venĝita! Ne mia edzino — tiun ĉi honoron vi ne havos — La
            amaĵistino vi estos, tiel ke la honestaj vilaĝanedzinoj montrados
            vin per fingroj, kiam vi permesos al vi iri tra la strato. Grincu
            per la dentoj, ŝprucigu fajron kaj morton el viaj okuloj  — min
            amuzas la kolerego de virino, ĝi faras vin ankoraŭ pli bela, pli
            
            
              
            
            
            dezirinda. Venu, — tiu ĉi kontraŭbatalado ornamos mian triumfon
            kaj spicos al mi la volupton en perforte akirita ĉirkaŭprenado, —
            venu kun mi en mian ĉambron, mi brulas de dezirego, — nun tuj
            iru kun mi. 
            (<i class="stage">Li volas fortreni ŝin.</i>)
            
         </p>
         <p class="sp"><span class="speaker">Amalio</span>,
            <i class="stage">ĵetas sin sur lian kolon</i>. ―
            Pardonu min, Francisko!
            
            (<i class="stage">Dum li volas ŝin ĉirkaŭpreni, ŝi deŝiras al li la glavon de lia flanko
               kaj rapide resaltas.</i>)
             Ĉu vi vidas, malbonulo, kion mi povas nun
            fari kun vi? Mi estas virino, sed virino furioza, — kuraĝu nun
            ekpalpi mian korpon per malĉasta tuŝo, — kaj tiu ĉi ŝtalo
            trapenetros la mezon de via voluptavida brusto, kaj la spirito de mia
            onklo gvidos por tio ĉi mian manon. Tuj kuru for!
            
            (<i class="stage">Ŝi forpelas lin.</i>)
            
         </p>
         <p class="sp"><span class="speaker">Amalio</span>. ―
            Ha, kiel bone estas al mi! Nun mi povas libere spiri,
            mi sentas min forta, kiel flama ĉevalo, furioza kiel tigrino, kiu
            kuras post la triumfanta rabinto de ŝiaj infanoj... En monaĥinejon,
            li diras, — dankon al vi por tiu ĉi feliĉa elpenso! Nun la trompita
            amo trovis sian rifuĝejon, — la monaĥinejo, la kruco de la Savinto
            estas la rifuĝejo de la trompita amo. 
            (<i class="stage">Ŝi volas foriri.</i>)
            
         </p>
         <p><i class="stage">Hermano timeme eniras.</i></p>
         <p class="sp"><span class="speaker">Hermano</span>. ―
            Fraŭlino Amalio! Fraŭlino Amalio!
         </p>
         <p class="sp"><span class="speaker">Amalio</span>. ―
            Malfeliĉulo! kial vi min malhelpas?
         </p>
         <p class="sp"><span class="speaker">Hermano</span>. ―
            Tiun ĉi pezegon mi devas deĵeti de mia animo,
            antaŭ ol ĝi ĝin enpremos en la inferon. 
            (<i class="stage">Ĵetas sin teren antaŭ ŝi.</i>)
            
            Pardonon! pardonon! Mi vin tre ofendis, fraŭlino Amalio.
         </p>
         <p class="sp"><span class="speaker">Amalio</span>. ―
            Leviĝu! Iru! mi nenion volas scii. 
            (<i class="stage">Ŝi volas foriri.</i>)
            
         </p>
         <p class="sp"><span class="speaker">Hermano</span>,
            <i class="stage">retenante ŝin</i>. ―
            Ne! Restu! Pro Dio! Pro la eterna
            Dio! Vi devas ĉion scii!
         </p>
         <p class="sp"><span class="speaker">Amalio</span>. ―
            Eĉ ne unu sonon plu! Mi vin pardonas, — iru hejmen
            en paco. 
            (<i class="stage">Ŝi volas forrapidi.</i>)
            
         </p>
         <p class="sp"><span class="speaker">Hermano</span>. ―
            Aŭdu do nur unu solan vorton, — ĝi redonos al vi
            vian tutan trankvilecon.
         </p>
         <p class="sp"><span class="speaker">Amalio</span>,
            <i class="stage">revenas kaj rigardas lin kun miro</i>. ―
            Kiel, amiko? Kiu
            
            
            
            
            
            en la ĉielo aŭ sur la tero povas redoni al mi mian trankvilecon? 
         </p>
         <p class="sp"><span class="speaker">Hermano</span>. ―
            Tion ĉi povas fari unu sola vorto de miaj lipoj.
            Aŭskultu min!
         </p>
         <p class="sp"><span class="speaker">Amalio</span>,
            <i class="stage">prenante lian manon kun kompato</i>. ―
            Bona homo, ĉu unu
            vorto de viaj lipoj povas disrompi la riglilojn de la eterneco?
         </p>
         <p class="sp"><span class="speaker">Hermano</span>,
            <i class="stage">leviĝas</i>. ―
            Karolo ankoraŭ vivas!
         </p>
         <p class="sp"><span class="speaker">Amalio</span>,
            <i class="stage">kriante</i>. ―
            Malfeliĉa!#
         </p>
         <p class="sp"><span class="speaker">Hermano</span>. ―
            Tiel estas.... Ankoraŭ unu vorton, — via onklo...
         </p>
         <p class="sp"><span class="speaker">Amalio</span>,
            <i class="stage">kun minaca mieno</i>. ―
            Vi mensogas!
         </p>
         <p class="sp"><span class="speaker">Hermano</span>. ―
            Via onklo...
         </p>
         <p class="sp"><span class="speaker">Amalio</span>. ―
            Karolo ankoraŭ vivas!
         </p>
         <p class="sp"><span class="speaker">Hermano</span>. ―
            Kaj via onklo...
         </p>
         <p class="sp"><span class="speaker">Amalio</span>. ―
            Karolo ankoraŭ vivas?
         </p>
         <p class="sp"><span class="speaker">Hermano</span>. ―
            Ankaŭ via onklo... Ne elperfidu min. 
            (<i class="stage">Rapide forkuras.</i>)
            
         </p>
         <p class="sp"><span class="speaker">Amalio</span>,
            <i class="stage">staras longan tempon kvazaŭ ŝtonigita. Poste ŝi sovaĝe
               ekkrias kaj elkuras post Hermano</i>. ―
            Karolo ankoraŭ vivas!
         </p>
      </div>
      <div class="@type">
         <h4 class="head">Sceno Dua</h4>
         <p class="stage"><strong>Loko sur la bordo de Danubo</strong></p>
         <p class="stage">La RABISTOJ kuŝas sur altaĵo sub arboj, la ĉevaloj paŝtiĝas
            sur la deklivaĵo.
         </p>
         <p class="sp"><span class="speaker">Moor</span>. ―
            Ĉi tie mi devas resti kaj kuŝi. 
            (<i class="stage">Ĵetiĝas sur la teron.</i>)
            
            
            Miaj membroj estas kvazaŭ dehakitaj. Mia lango estas kiel
            briko. 
            (<i class="stage">Schweizer malaperas nerimarkate.</i>)
             Mi volus vin peti alporti
            al mi ĉerpeton da akvo el tiu ĉi rivero, sed vi ĉiuj estas morte
            lacaj.
         </p>
         <p class="sp"><span class="speaker">Schwarz</span>. ―
            Ankaŭ de la vino en niaj felsakoj restis nenio.
         </p>
         <p class="sp"><span class="speaker">Moor</span>. ―
            Rigardu, kiel bele staras la greno! La arboj preskaŭ
            
            
            
            
            rompiĝas sub sia multego da fruktoj. La vinbertrunkoj donas la
            plej bonan esperon.
         </p>
         <p class="sp"><span class="speaker">Grimm</span>. ―
            Estos fruktoriĉa jaro.
         </p>
         <p class="sp"><span class="speaker">Moor</span>. ―
            Tiel vi opinias? En tia okazo almenaŭ unu ŝvito en la
            mondo estus pagita. Unu?... Sed ankoraŭ hodiaŭ en la nokto
            povas ja fali hajlo kaj ĉion forbati.
         </p>
         <p class="sp"><span class="speaker">Schwarz</span>. ―
            Ĝi facile povas okazi. Ĉio povas perei kelkajn
            horojn antaŭ la rikolto. 
         </p>
         <p class="sp"><span class="speaker">Moor</span>. ―
            Tion ĉi mi ja diras. Ĉio pereos. Kial la homo sukcesus
            en tio, kion li havas de la formiko, se li malsukcesas en tio, kio
            egaligas lin al la dioj? Aŭ eble ĉi tie estas la limo de lia
            destino?
         </p>
         <p class="sp"><span class="speaker">Schwarz</span>. ―
            Mi ĝin ne konas.
         </p>
         <p class="sp"><span class="speaker">Moor</span>. ―
            Vi bone diris kaj ankoraŭ pli bone faris, se vi neniam
            deziris ĝin koni! Frato, mi vidis la homojn, iliajn abelajn klopodojn
            kaj iliajn gigantajn projektojn, iliajn diajn planojn kaj iliajn
            musajn farojn, la mirinde strangan konkurkuradon al la feliĉo;
            unu fidas la krurojn de sia ĉevalo, alia la nazon de sia azeno, tria
            siajn proprajn krurojn; diverskolora loterio de la vivo, en kiu
            multaj metas en la ludon sian senkulpecon kaj... sian ĉielon, por
            kapti gajnon, kaj... nuloj estas la rezultato, — estis neniu gajna
            numero. Ĝi estas dramo, miaj fratoj, kiu eligas larmojn el viaj
            okuloj, dum ĝi tiklas vian diafragmon al rido.
         </p>
         <p class="sp"><span class="speaker">Schwarz</span>. ―
            Kiel belege la suno tie subiras!
         </p>
         <p class="sp"><span class="speaker">Moor</span>,
            <i class="stage">longe rigardante</i>. ―
            Tiel mortas heroo! Adorinde!
         </p>
         <p class="sp"><span class="speaker">Grimm</span>. ―
            Ŝajnas, ke vi estas tre kortuŝita.
         </p>
         <p class="sp"><span class="speaker">Moor</span>. ―
            Kiam mi estis ankoraŭ knabo, mia amata revo estis
            vivi kiel ĝi, morti kiel ĝi... 
            (<i class="stage">Kun pene kaŝata doloro.</i>)
             Ĝi estis
            knaba revo!
         </p>
         <p class="sp"><span class="speaker">Grimm</span>. ―
            Certe.
         </p>
         <p class="sp"><span class="speaker">Moor</span>,
            <i class="stage">surŝovas la ĉapelon sur la vizaĝon</i>. ―
            Estis tempo.... Lasu
            min sola, kamaradoj.
         </p>
         <p class="sp"><span class="speaker">Schwarz</span>. ―
            Moor! Moor! Kio al la diablo? Kiel li ŝanĝis sian
            koloron!
         </p>
         <p class="sp"><span class="speaker">Grimm</span>. ―
            Morto kaj infero! kio estas al li? al li fariĝas malbone?
         </p>
         <p class="sp"><span class="speaker">Moor</span>. ―
            Estis tempo, kiam mi ne povis dormi, se mi forgesis
            fari mian noktan preĝon...
         </p>
         <p class="sp"><span class="speaker">Grimm</span>. ―
            Ĉu vi estas freneza? ĉu vi volas preni instruon de
            viaj knabaj jaroj?
         </p>
         <p class="sp"><span class="speaker">Moor</span>,
            <i class="stage">metas sian kapon sur la bruston de Grimm</i>. ―
            Frato!
            Frato!
         </p>
         <p class="sp"><span class="speaker">Grimm</span>. ―
            Kiel? Ne estu do infano, mi vin petas.
         </p>
         <p class="sp"><span class="speaker">Moor</span>. ―
            Ho, se mi tio estus! se mi tio estus denove!
         </p>
         <p class="sp"><span class="speaker">Grimm</span>. ―
            Fi! Fi!
         </p>
         <p class="sp"><span class="speaker">Schwarz</span>. ―
            Gajiĝu! Rigardu tiun ĉi pentrindan pejzaĝon, la
            ĉarman vesperon.
         </p>
         <p class="sp"><span class="speaker">Moor</span>. ―
            Jes, amikoj! tiu ĉi mondo estas tiel bela.
         </p>
         <p class="sp"><span class="speaker">Schwarz</span>. ―
            Nu, tio ĉi estis bone dirita.
         </p>
         <p class="sp"><span class="speaker">Moor</span>. ―
            Tiu ĉi tero estas tiel belega.
         </p>
         <p class="sp"><span class="speaker">Grimm</span>. ―
            Bone, bone, tiel vi al mi plaĉas.
         </p>
         <p class="sp"><span class="speaker">Moor</span>,
            <i class="stage">forklininte la kapon</i>. ―
            Kaj mi estas tiel malbela en tiu ĉi
            bela mondo... kaj mi estas monstro sur tiu ĉi belega tero.
         </p>
         <p class="sp"><span class="speaker">Grimm</span>. ―
            Ho ve! ho ve!
         </p>
         <p class="sp"><span class="speaker">Moor</span>. ―
            Mia senkulpeco! mia senkulpeco! Rigardu! ĉio eliris,
            por ĝui la pacajn radiojn de la printempa suno, — kial mi sola
            devas suĉi inferon el la ĝojoj de la ĉielo? Kiel ĉio estas feliĉa, ĉio
            fratigita per la spirito de la paco! La tuta mondo estas unu familio
            kaj unu patro estas tie supre, — sed mia patro li ne estas, mi sola
            estas forpelita, mi sola estas elĵetita el la vicoj de la puruloj, por
            mi ne ekzistas la dolĉa nomo « infano », neniam ekzistos por mi la
            sopira rigardo de amatino, neniam, neniam la ĉirkaŭpreno de kora
            amiko. 
            (<i class="stage">Kun sovaĝa moviĝo.</i>)
             Ĉirkaŭita de rabistoj, ĉirkaŭsiblata de
            aspidoj, alforĝita al la malvirto per feraj ligiloj, pendanta super la
            tombo de anima pereo sur la balanciĝanta kano de la malvirto...
            
            
            
            meze inter la floroj de la feliĉa mondo mi staras kiel krieganta
            Abadono!
         </p>
         <p class="sp"><span class="speaker">Schwarz</span>,
            <i class="stage">al la aliaj</i>. ―
            Nekompreneble! Neniam mi vidis lin
            tia.
         </p>
         <p class="sp"><span class="speaker">Moor</span>,
            <i class="stage">malgaje</i>. ―
            Ho, se mi povus reveni en la ventron de mia
            patrino! Se mi povus naskiĝi almozulo! Ne! nur tion mi volus,
            ho ĉielo, ke estu permesite al mi fariĝi kiel unu el tiuj
            taglaboristoj! Ho, mi volus laboregi tiel, ke la sango fluus el miaj
            tempioj, — por aĉeti al mi la volupton de unu sola tagmeza dormo, la
            feliĉegon de unu sola larmo.
         </p>
         <p class="sp"><span class="speaker">Grimm</span>,
            <i class="stage">al la aliaj</i>. ―
            Nur paciencon, la paroksismo komencas
            jam fali.
         </p>
         <p class="sp"><span class="speaker">Moor</span>. ―
            Estis tempo, kiam larmoj fluis al mi tiel facile, — ho
            vi, tagoj de la paco! Vi, kastelo de mia patro, vi verdaj revigaj
            valoj! Ho, vi ĉiuj Elizeaj scenoj de mia infaneco! ĉu vi neniam
            revenos, neniam malvarmetigos mian brulantan bruston per via
            ĉarma murmuretado? Funebru kun mi, ho Naturo! Ili neniam
            revenos, ili neniam malvarmetigos per sia ĉarma murmuretado
            mian brulantan bruston. Forflugis, forflugis! forflugis,
            nerevenigeble!
            
            
            (<i class="stage">Schweizer kun akvo en la ĉapelo.</i>)
            
         </p>
         <p class="sp"><span class="speaker">Schweizer</span>. ―
            Drinku, hetmano, jen estas sufiĉe da akvo kaj
            freŝa kiel glacio.
         </p>
         <p class="sp"><span class="speaker">Schwarz</span>. ―
            Vi sangas ja, — kion vi faris?
         </p>
         <p class="sp"><span class="speaker">Schweizer</span>. ―
            Malsaĝulo, mi faris nur ŝercon, kiu facile povis
            kosti al mi du krurojn kaj unu kolon. Dum mi tiel vagadis sur la
            sabla monteto super la rivero, huŝ! jen la abomena ŝtonetaĵo sub
            mi deglitiĝas, kaj mi flugas dek futojn malsupren, — jen mi kuŝas,
            kaj apenaŭ mi iom rekonsciiĝis, mi trovas la plej klaran akvon en
            la pirito. Tiun ĉi fojon ĝi sufiĉos por la danco, mi diris al mi mem,
            la hetmano trinkos ĝin kun plezuro.
         </p>
         <p class="sp"><span class="speaker">Moor</span>,
            <i class="stage">redonas al li la ĉapelon kaj viŝas al li la vizaĝon</i>. ―
            Alie oni
            
            
            
            
            
            
            
            ja ne vidos la cikatrojn, kiujn la bohemaj rajdistoj signis sur via
            frunto, — la akvo estis bona, Schweizer, — ĉi tiuj bone vin ornamas.
         </p>
         <p class="sp"><span class="speaker">Schweizer</span>. ―
            He! estas ankoraŭ loko por trideko da ili.
         </p>
         <p class="sp"><span class="speaker">Moor</span>. ―
            Jes, kamaradoj, ĝi estis varmega posttagmezo, — kaj
            nur unu homon ni perdis, — mia Roller mortis per bela morto.
            Oni metus marmoron super liaj ostoj, se li mortus ne por mi. Ni
            devas kontentiĝi per nemulto. 
            (<i class="stage">Li viŝas al si la okulojn.</i>)
             Kiom estis
            da malamikoj, kiuj restis sur la loko?
         </p>
         <p class="sp"><span class="speaker">Schweizer</span>. ―
            Cent sesdek husaroj, naŭdek tri dragonoj, ĉirkaŭ
            kvardek ĉasistoj, — kune ĉirkaŭ tricent.
         </p>
         <p class="sp"><span class="speaker">Moor</span>. ―
            Tricent por unu! 
            (<i class="stage">Li deprenas sian ĉapelon.</i>)
             Jen mi
            levas mian ponardon. Mi ĵuras per mia animo! Mi neniam vin
            forlasos!
         </p>
         <p class="sp"><span class="speaker">Schweizer</span>. ―
            Ne ĵuru! Vi ne scias, ĉu vi eble ne fariĝos ankoraŭ
            feliĉa kaj ne bedaŭros.
         </p>
         <p class="sp"><span class="speaker">Moor</span>. ―
            Mi ĵuras per la ostoj de mia Roller! Mi neniam vin
            forlasos!
         </p>
         <p><i class="stage">Kosinsky eniras.</i></p>
         <p class="sp"><span class="speaker">Kosinsky</span>,
            <i class="stage">al si mem</i>. ―
            En tiu ĉi regiono, ili diris, mi lin trovos...
            He! hola! Kiaj vizaĝoj tio ĉi estas? eble? eble ili? ĝi estas ili! mi
            ekparolos al ili. 
         </p>
         <p class="sp"><span class="speaker">Schwarz</span>. ―
            Atendu! kiu tie venas?
         </p>
         <p class="sp"><span class="speaker">Kosinsky</span>. ―
            Sinjoroj! pardonu! Mi ne scias, ĉu mi iras ĝuste
            aŭ malĝuste?
         </p>
         <p class="sp"><span class="speaker">Moor</span>. ―
            Kaj kiuj ni devas esti, se vi iras ĝuste?
         </p>
         <p class="sp"><span class="speaker">Kosinsky</span>. ―
            Viroj!
         </p>
         <p class="sp"><span class="speaker">Schweizer</span>. ―
            Ĉu ni tion ĉi pruvis, hetmano?
         </p>
         <p class="sp"><span class="speaker">Kosinsky</span>. ―
            Virojn mi serĉas, kiuj rigardas al la morto en la
            vizaĝon kaj lasas la danĝeron ludi ĉirkaŭ ili, kiel dresita serpento,
            kiuj ŝatas la liberecon pli ol honoron kaj vivon, kies sola nomo,
            aŭdata plezure de malriĉuloj kaj prematoj, la kuraĝulojn timigas
            kaj la tiranojn paligas.
         </p>
         <p class="sp"><span class="speaker">Schweizer</span>,
            <i class="stage">al la hetmano</i>. ―
            La knabego plaĉas al mi. — Aŭdu,
            bona amiko! vi trovis viajn homojn.
         </p>
         <p class="sp"><span class="speaker">Kosinsky</span>. ―
            Mi kredas kaj mi esperas, ke baldaŭ ankaŭ miajn
            fratojn. Sekve vi povas konduki min al mia ĝusta homo, ĉar mi
            serĉas vian hetmanon, la grandan grafon de Moor.
         </p>
         <p class="sp"><span class="speaker">Schweizer</span>,
            <i class="stage">donas al li la manon kun varmeco</i>. ―
            Kara junulo, ni
            estu amikoj. 
         </p>
         <p class="sp"><span class="speaker">Moor</span>,
            <i class="stage">alproksimiĝante</i>. ―
            Ĉu vi konas la hetmanon?
         </p>
         <p class="sp"><span class="speaker">Kosinsky</span>. ―
            Ĝi estas vi! Kun tiu ĉi mieno, — kiu povus ekvidi
            vin kaj serĉi alian? 
            (<i class="stage">Longe rigardas lin fikse.</i>)
             Mi ĉiam deziris al mi
            vidi la homon kun la frakasanta rigardo, sidantan sur la ruinoj de
            Kartago, — nun mi tion ĉi jam plu ne deziras.
         </p>
         <p class="sp"><span class="speaker">Schweizer</span>. ―
            Fulma knabego!
         </p>
         <p class="sp"><span class="speaker">Moor</span>. ―
            Kaj kio kondukas vin al mi?
         </p>
         <p class="sp"><span class="speaker">Kosinsky</span>. ―
            Ho hetmano! mia pli ol kruela sorto. Mi spertis
            ŝiprompiĝon sur la malkvietega maro de tiu ĉi mondo, la esperojn de
            mia vivo mi devis vidi forfali en la abismon, kaj restis al mi nenio,
            krom la turmenta rememoro pri ilia perdo, kiu min frenezigus, se
            mi ne penus sufoki tiun rememoron per aliloka agado.
         </p>
         <p class="sp"><span class="speaker">Moor</span>. ―
            Jam denove unu plendanto kontraŭ la Dia forto! Nu,
            pluen!
         </p>
         <p class="sp"><span class="speaker">Kosinsky</span>. ―
            Mi fariĝis soldato. La malfeliĉo persekutis min
            ankaŭ tie, — mi partoprenis en ekspedicio al Hindujo, mia ŝipo
            rompiĝis sur rifoj, — nenio krom malsukcesintaj planoj! Fine mi
            pri viaj agoj, pri viaj bruligmortigoj, aŭdis tre multajn rakonti
            kiel ili tion nomis, kaj mi alveturis ĉi tien de malproksimeco de
            tridek mejloj, kun la firma decido servi sub vi, se vi volas akcepti
            mian servadon. Mi petas vin, eminenta hetmano, ne rifuzu tion ĉi
            al mi!
         </p>
         <p class="sp"><span class="speaker">Schweizer</span>,
            <i class="stage">kun eksalto</i>. ―
            Hura! hura! Tiam nia Roller estos
            ja miloble kompensita! Perfekta kamarado-rabisto por nia bando!
         </p>
         <p class="sp"><span class="speaker">Moor</span>. ―
            Kiel estas via nomo?
         </p>
         <p class="sp"><span class="speaker">Kosinsky</span>. ―
            Kosinsky.
         </p>
         <p class="sp"><span class="speaker">Moor</span>. ―
            Kiel? Kosinsky! Ĉu vi scias, ke vi estas facilanima
            knabo, kiu transpetolas la grandan paŝon de sia vivo, kiel
            nepripensema knabino? Ĉi tie vi ne ĵetados pilkojn nek rulados keglajn
            globojn, kiel vi imagas al vi.
         </p>
         <p class="sp"><span class="speaker">Kosinsky</span>. ―
            Mi scias, kion vi volas diri. Mi havas la aĝon de
            dudek-kvar jaroj, sed mi vidis jam glavojn, kiuj brilis, kaj mi
            aŭdis kuglojn, kiuj siblis ĉirkaŭ mi.
         </p>
         <p class="sp"><span class="speaker">Moor</span>. ―
            Efektive, juna sinjoro? Kaj ĉu vian skermadon vi
            lernis nur por tio, ke vi mortigu malriĉajn vojaĝantojn pro unu
            talero, aŭ ke vi de malantaŭe trapiku al virinoj la ventron? Iru,
            iru! vi forkuris de via vartistino, ĉar ŝi minacis al vi per la vergo.
         </p>
         <p class="sp"><span class="speaker">Schweizer</span>. ―
            Kio al la diablo, hetmano! kion vi pensas? ĉu vi
            volas forsendi tiun ĉi Herkuleson? Ĉu li ne havas tian mienon,
            kvazaŭ li estus kapabla per kuireja kulero forpeli la marŝalon de
            Saksujo trans la Gangeson?
         </p>
         <p class="sp"><span class="speaker">Moor</span>. ―
            Ĉar viaj bagateloj ne prosperas al vi, tial vi venas kaj
            volas fariĝi kanajlo, mortigisto? Knabo, ĉu vi komprenas bone la
            vorton mortigo? Certe vi trankvile iris dormi, kiam vi debatis la
            kapojn al papavoj, sed porti sur la animo mortigon...
         </p>
         <p class="sp"><span class="speaker">Kosinsky</span>. ―
            Por ĉiu mortigo, kiun vi ordonos al mi plenumi,
            mi prenos sur min la respondecon.
         </p>
         <p class="sp"><span class="speaker">Moor</span>. ―
            Kio? ĉu vi estas tiel saĝa? Vi arogas al vi esperi, ke
            vi kaptos viron per flatoj? De kie vi scias, ke mi ne havas
            malbonajn sonĝojn aŭ ke sur la lito de la morto mi ne paliĝos? Kiom
            multe da faroj vi jam plenumis, ĉe kiuj vi pensis pri respondeco?
         </p>
         <p class="sp"><span class="speaker">Kosinsky</span>. ―
            Efektive! ankoraŭ tre malmulte; tamen tiu ĉi
            vojaĝo al vi, nobla grafo!
         </p>
         <p class="sp"><span class="speaker">Moor</span>. ―
            Ĉu via edukinto faligis en viajn manojn la historion
            de Robin — tiajn nesingardajn kanajlojn oni devus alforĝi al la
            galeroj — kaj ĝi flamigis vian infanan fantazion kaj infektis vin
            
            
            
            
            
            
            per la manio fariĝi granda homo? Ĉu vin tiklas gloro kaj honoro?
            ĉu vi volas aĉeti senmortecon per bruligmortigoj? Notu ĝin al vi,
            glorama junulo! por mortigistoj ne kreskas laŭroj! Por venkoj de
            banditoj ne ekzistas triumfoj, sed nur malbeno, danĝero, morto,
         </p>
         <p class="sp"><span class="speaker">Malhonoro</span>. ―
            Ĉu vi vidas la ekzekutejon tie sur la monteto?
         </p>
         <p class="sp"><span class="speaker">Spiegelberg</span>,
            <i class="stage">malkontente irante tien kaj reen</i>. ―
            He, kiel malsaĝe!
            kiel abomene, kiel nepardoneble malsaĝe! Ne tio ĉi estas
            la ĝusta maniero! Mi faradis alie.
         </p>
         <p class="sp"><span class="speaker">Kosinsky</span>. ―
            Kion devas timi tiu, kiu la morton ne timas?
         </p>
         <p class="sp"><span class="speaker">Moor</span>. ―
            Brave! senkompare! Vi bone tenis vin en la lernejo,
            vi majstre lernis parkere vian Seneka'n. Sed, kara amiko, per tiaspecaj
            sentencoj vi ne babiltrompos la suferantan naturon, per tio
            ĉi vi neniam malakrigos la sagojn de la doloro. — Pripensu bone,
            mia filo! 
            (<i class="stage">Li prenas lian manon.</i>)
             Memoru, mi konsilas al vi kiel patro,
            ekkonu antaŭe la profundecon de la abismo, antaŭ ol vi ensaltas
            en ĝin! Se vi povas kapti en la mondo ankoraŭ eĉ unu solan
            ĝojon... povus veni momentoj, kiam vi... vekiĝos, kaj tiam... estus
            tro malfrue. Ĉi tie vi kvazaŭ eliras el la rondo de la homaro, — aŭ
            vi devas esti homo pli alta, aŭ vi estas diablo. Ankoraŭ unu fojon,
            mia filo! se eĉ unu fajrero da espero ie aliloke bruletas por vi, tiam
            forlasu tiun ĉi teruran ligon, en kiun eniras nur malespero, se ne
            pli alta saĝeco ĝin fondis. Oni povas trompiĝi, — kredu al mi, oni
            povas rigardi kiel fortecon de la spirito tion, kio fine estas ja nur
            malespero. Kredu al mi, al mi, kaj rapide forkuru.
         </p>
         <p class="sp"><span class="speaker">Kosinsky</span>. ―
            Ne! mi nun plu ne forkuros. Se vin ne tuŝas miaj
            petoj, tiam aŭskultu la historion de mia malfeliĉo. Tiam vi mem
            perforte enmetos la ponardon en mian manon, tiam vi.... Kuŝiĝu
            ĉi tie sur la teron kaj aŭskultu min atente!
         </p>
         <p class="sp"><span class="speaker">Moor</span>. ―
            Mi aŭskultos.
         </p>
         <p class="sp"><span class="speaker">Kosinsky</span>. ―
            Sciu do, mi estas bohema nobelo, kaj per la frua
            morto de mia patro mi fariĝis posedanto de sufiĉe granda kavalira
            bieno. La regiono estis paradiza, ĉar ĝi enhavis anĝelon — knabinon,
            
            
            
            
            ornamitan per ĉiuj ĉarmoj de la floranta juneco, kaj
            ĉastan, kiel la lumo de la ĉielo. Sed al kiu mi tion ĉi diras?
            ĝi forsonas preter viaj oreloj, — vi neniam amis, neniam estis
            amata...
         </p>
         <p class="sp"><span class="speaker">Schweizer</span>. ―
            Kviete! kviete! nia hetmano fariĝas ruĝa kiel
            fajro.
         </p>
         <p class="sp"><span class="speaker">Moor</span>. ―
            Ĉesu! mi aŭskultos ĝin alian fojon, — morgaŭ, post
            kelka tempo, aŭ... kiam mi estos vidinta sangon.
         </p>
         <p class="sp"><span class="speaker">Kosinsky</span>. ―
            Sangon, sangon... aŭskultu do plue! Sango, mi
            diras al vi, plenigos vian tutan animon. Ŝi estis naskita burĝulino
            germanino, — sed ŝia rigardo forfandadis la antaŭjuĝojn de la
            nobelaro. Kun la plej timema modesteco ŝi prenis la edzigan
            ringon el mia mano, kaj postmorgaŭ mi devis konduki mian
            Amalion al la altaro.
         </p>
         <p><i class="stage">Moor rapide leviĝas.</i></p>
         <p class="sp"><span class="speaker">Kosinsky</span>. ―
            Meze en la ebrieco de la min atendanta feliĉego,
            inter la prepariĝoj al la edziĝo — oni vokas min per ekspreso al la
            kortego. Mi venas, oni montras al mi leterojn, kiuj estas kvazaŭ
            skribitaj de mi kaj kiuj estas plenaj de plej perfida enhavo.
            Mi ruĝiĝis pri la senkonscienca kulpigo. Oni forprenis de mi
            la spadon, oni ĵetis min en malliberejon, mi preskaŭ freneziĝis.
         </p>
         <p class="sp"><span class="speaker">Schweizer</span>. ―
            Kaj dume, — nu pluen! mi flaras jam la rostaĵon.
         </p>
         <p class="sp"><span class="speaker">Kosinsky</span>. ―
            Tie mi kuŝis tutan monaton, kaj mi ne sciis, kio
            okazis al mi. Mi timis pro mia Amalio, kiu pro mia sorto ĉiuminute
            kredeble havis suferojn de morto. Fine aperis la unua ministro de
            la kortego, gratulis min per sukerdolĉaj vortoj pro la eltrovo de
            mia senkulpeco, legis al mi la leteron pri liberigo kaj redonis al
            mi mian spadon. Nun mi triumfe rapidas al mia kastelo, por flugi
            en la brakojn de mia Amalio, — sed ŝi malaperis. En noktomezo,
            oni diris al mi, oni ŝin forkondukis, neniu scias kien; kaj de tiam
            neniu okulo ŝin vidis. Hu! eklumis en mia kapo kiel fulmo, mi
            
            
            
                  
            
            
            flugas al la urbo, mi sondas ĉe la kortego, — ĉiuj okuloj fiksiĝis
            sur min, neniu volis min informi... Fine mi ŝin eltrovis tra kaŝita
            krado en la palaco, — ŝi ĵetis al mi karteton.
         </p>
         <p class="sp"><span class="speaker">Schweizer</span>. ―
            Ĉu mi tion ne diris?
         </p>
         <p class="sp"><span class="speaker">Kosinsky</span>. ―
            Ho, morto, infero kaj ĉiuj diabloj! Tie ĉio estis
            dirita! oni proponis al ŝi la elekton, ĉu ŝi preferas vidi min morti
            aŭ fariĝi amaĵistino de la princo. En la batalo inter honoro kaj
            amo ŝi decidis por la dua, kaj... 
            (<i class="stage">ridante</i>)
             mi estis savita.
         </p>
         <p class="sp"><span class="speaker">Schweizer</span>. ―
            Kion vi tiam faris?
         </p>
         <p class="sp"><span class="speaker">Kosinsky</span>. ―
            Tiam mi staris kiel trafita de mil tondroj! Sango
            estis mia unua penso, sango estis mia lasta. Kun ŝaŭmo sur la
            buŝo mi kuras hejmen, mi elektas al mi triakraĵan spadon kaj
            mi kuras kun ĝi rapidege al la domo de la ministro, ĉar nur li,
            nur li estis la infera parigisto. Kredeble oni rimarkis min jam sur
            la strato, ĉar kiam mi venis supren, ĉiuj ĉambroj estis ŝlositaj.
            Mi serĉas, mi demandas; li forveturis al la princo, estis la respondo.
            Mi iras rekte tien, — oni diras, ke oni nenion scias pri li. Mi iras
            returne, enrompas la pordojn, mi lin trovas, mi volis jam... sed
            tiam elsaltis kvin aŭ ses servistoj el la embusko kaj elŝiris al mi la
            spadon.
         </p>
         <p class="sp"><span class="speaker">Schweizer</span>,
            <i class="stage">ekbatas per la piedo la teron</i>. ―
            Kaj li ricevis nenion,
            kaj vi foriris kun malplenaj manoj?
         </p>
         <p class="sp"><span class="speaker">Kosinsky</span>. ―
            Oni min kaptis; juĝe kulpigis min, faris al mi
            turmentan proceson, kaj malhonore — rimarku ĝin bone! — per
            aparta favoro oni elpelis min malhonore el la limoj de la lando;
            miaj bienoj estis donitaj, kiel donaco al la ministro, mia Amalio
            restas en la ungegoj de la tigro, forĝemas kaj forploras sian tutan
            vivon, dum mia venĝo devas fasti kaj kurbiĝi sub la jugon de la
            despotismo.
         </p>
         <p class="sp"><span class="speaker">Schweizer</span>,
            <i class="stage">leviĝante kaj akrigante sian spadon</i>. ―
            Tio ĉi estas
            akvo al nia muelilo, hetmano! Estas io por ekbruligi!
         </p>
         <p class="sp"><span class="speaker">Moor</span>,
            <i class="stage">kiu ĝis nun iradis malkviete tien kaj reen, rapide rektiĝas
               
               
               
               al la rabistoj</i>. ―
            Mi devas ŝin vidi.... Al la vojo! rapide pretiĝu —
            vi restas, Kosinsky — rapide ĉion paku!
         </p>
         <p class="sp"><span class="speaker">La rabistoj</span>. ―
            Kien? kio?
         </p>
         <p class="sp"><span class="speaker">Moor</span>. ―
            Kien? Kiu demandas kien? 
            (<i class="stage">Minace al Schweizer.</i>)
             Perfidulo,
            vi volas min reteni? Sed per la espero de la ĉielo!...
         </p>
         <p class="sp"><span class="speaker">Schweizer</span>. ―
            Mi perfidulo? Iru en la inferon, mi vin sekvos!
         </p>
         <p class="sp"><span class="speaker">Moor</span>,
            <i class="stage">ĵetas sin sur lian kolon</i>. ―
            Frata koro! vi min sekvos...
            Ŝi ploras, ŝi forfunebras sian vivon. Al la vojo! rapide! Ĉiuj! Al
            Frankujo! Post ok tagoj ni devas tie esti. 
            (<i class="stage">Ili foriras.</i>)
            
         </p>
      </div>
      <hr>
      <div class="footer"><a href="a4.html">Akto Kvara&nbsp;&gt;&gt;</a></div>
   </body>
</html>