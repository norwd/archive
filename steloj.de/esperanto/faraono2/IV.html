<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO IV</title>
</head>
<body background="../bld/papero.jpg">
<div class="header">
<span class="header_left"><a href="III.html">&lt;&lt; ĈAPITRO III</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO IV</h3>

         <p class="first_p">Akompanata de kelke da oficiroj la princo rajdis sur ĉevalo al Pi-Bast,
         la fama ĉefurbo de l' nomeso Habu.</p>

         <p class="p">Pasis la monato Paoni, komenciĝis Epifi (aprilo, majo). La suno
         estis en sia zenito, antaŭdirante la sezonon de la varmegoj, plej malagrablan 
	 en Egipto. Jam kelke da fojoj leviĝis la terura vento de
         l' dezerto; la homoj kaj bestoj sveniĝadis de la varmego, sur la kampojn
         kaj arbojn komencis fali griza polvo, sub kiu mortas la kreskaĵoj.</p>

         <p class="p">La rozoj jam estis kolektitaj kaj oni faris el ili esencon; la grenoj
         estis rikoltitaj kaj la trifolio jam duafoje. La gruoj kaj la siteloj laboris
         kun duobla fervoro, disverŝante malpuran akvan sur la tero, por prepari
         ĝin al nova semo. Oni komencis ŝirkolekti la figojn kaj vinberojn.</p>

         <p class="p">La akvo de Nilo malleviĝis, la kanaloj estis malprofundaj kaj malbonodoraj. 
	 Super la tuta lando pendis delikata polvo en la radioj de la
         bruliganta suno.</p>

         <p class="p">Malgraŭ tio la princo rajdis kontenta. La penta vivo de la templo
         tedis lin; li eksopiris al festenoj, virinoj kaj bruo.</p>

         <p class="p">La ĉirkaŭaĵo, kvankam ebena kaj unuforme distranĉita de la kanala
         reto, estis interesa. En la nomeso Habu vivis alia loĝantaro: ne enlandaj
         Egiptanoj, sed posteuloj de la batalemaj Hiksosoj, kiuj iam invadis 
	 Egipton kaj regis ĝin dum kelke da jarcentoj.</p>

         <p class="p">La veraj Egiptanoj malestimis ĉi tiun restaĵon de la forpelitaj venkintoj, 
	 sed Ramzes rigardis ilin kun plezuro. Ili estis viroj altaj, kun
         fiera mieno kaj vira energio en la vizaĝo. Antaŭ la princo kaj la oficiroj
         ili ne faladis sur la vizaĝon kiel Egiptanoj, rigardis la altrangulojn
         sen malbonvolo, sed ankaŭ sen timo. Ili ne havis ankaŭ dorsojn, kovritajn 
	 de cikatroj de la bastonoj; la skribistoj respektis ilin, sciante, ke
         batata Hiksos redonas la batojn kaj iafoje mortigas la persekutanton.
         Fine Hiksosoj posedis la favoron de l' faraono, ĉar ĉi tiu popolo liveris
         la plej bonajn militistojn.</p>

         <p class="p">Ju pli proksimiĝis la kronprinco al Pi-Bast, kies templojn kaj palacojn
         oni vidis tra la polva nebulo kvazaŭ tra vualoj, des pli vivplena fariĝis
         la ĉirkaŭaĵo. Per la vasta vojo kaj per la najbaraj kanaloj oni transportis: 
	 brutojn, tritikon, fruktojn, vinon, florojn, panojn kaj multajn
         aliajn objektojn de la ĉiutaga uzado. La fluo de la homoj kaj komercaĵoj, 
	 rapidantaj al la urbo, brua kaj densa, kvazaŭ ĉe Memfiso en la 
         festaj tagoj, ĉi tie estis ordinara afero. Ĉirkaŭ Pi-Bast dum la tuta jaro 
         regis tumulto de foiro, kiu silentiĝis nur nokte.</p> 

         <p class="p">La kaŭzo de tio estis simpla: la urbo havis la feliĉon posedi antikvan 
         kaj faman templon de Astarte, respektata de la tuta okcidenta Azio kaj 
         altiranta amason da piligrimoj. Sen troigo oni povas diri, ke apud Pi-Bast 
	 ĉiutage metis siajn tendojn tridek mil eksterlanduloj: Sasĥu aŭ 
         Araboj, Fenicianoj, Hebreoj, Filistinoj, Ĥetoj, Asirianoj kaj aliaj. La
         egipta registaro amike rilatis al la pilgrimoj, kiuj alportis la ĝi grandajn
         enspezojn; la pastroj toleris ilin, kaj la loĝantaro de la najbaraj nomesoj
         volonte komercis kun ili.</p>

         <p class="p">Unu horon da vojo de la urbo oni povis vidi la terdometojn kaj la
         tendojn de la piligrimoj, konstruitajn sur la nuda tero. Unuj sub la 
         libera ĉielo preparis nutraĵon, aliaj aĉetis la senĉese alfluantajn komercaĵojn, 
	 aliaj iris procesie al la templo. Tie ĉi kaj tie kolektiĝis grandaj 
         amasoj antaŭ la lokoj de ludoj, kie faris spektaklojn la dresistoj de 
         bestoj, la sorĉistoj de serpentoj, atletoj, dancistinoj kaj ĵonglistoj.</p>

         <p class="p">Super la homa amaso pendis polvo kaj tumulto:</p>

         <p class="p">Ĉe la urba pordego salutis Ramzeson liaj korteganoj kaj la nomarĥo
         de Habu kun la oficistoj. La saluto estis bonkora, sed malvarma. La
         mirigita vic-reĝo murmuretis al Tutmozis:</p>

         <p class="p">― Kion signifas, ke vi rigardas min, kvazaŭ mi venus disdoni punojn?</p>

         <p class="p">― Ĉar via ekscelenco ― respondis la favorato ― havas vizaĝon de 
         homo, kiu gastis ĉe la dioj.</p>

         <p class="p">Li diris la veron. Ĉu de la asketa vivo, ĉu de la kunestado kun la
         saĝaj pastroj, ĉu eble de la longaj meditoj, la princo ŝanĝiĝis. Li
         malgrasiĝis, lia vizaĝo bruniĝis, en lia fizionomio oni legis grandan
         seriozecon. Dum kelke da semajnoj li plimaljuniĝis je kelke da jaroj.</p>

         <p class="p">En unu el la ĉefaj stratoj de l' urbo tiel granda amaso da homoj
         puŝis unuj la aliajn, ke la policistoj estis devigitaj dispuŝi ilin por
         liberigi la vojon al la kronprinco kaj lia sekvantaro. La popolo ne
         salutis la princon, sed amasiĝis ĉirkaŭ malgranda palaco, kvazaŭ 
	 atendante iun.</p>

         <p class="p">― Kio estas tio? ― demandis Ramzes la nomarĥon, ĉar malagrable
         tuŝis lin la indiferenteco de la amaso.</p>

         <p class="p">― Tie ĉi loĝas Hiram ― respondis la nomarĥo ― tira princo, homo
         tre bonfara. Ĉiutage li disdonas almozon, kolektiĝas do la mizeruloj.</p>

         <p class="p">La princo sin turnis sur la ĉevalo, rigardis kaj diris:</p>

         <p class="p">― Mi vidas tie reĝajn laboristojn. Do ankaŭ ili venas por la almozo
         de la fenicia riĉulo?</p>

         <p class="p">La nomarĥo silentis. Feliĉe ili proksimiĝis al la registara palaco kaj
         Ramzes forgesis pri Hiram.</p>

         <p class="p">Kelke da tagoj daŭris la festenoj por la honoro de la vic-reĝo; sed
         la princo ne estis ravita de ili. Mankis en ili la gajeco kaj okazis 
	 malagrablaĵoj.</p>

         <p class="p">Foje, unu el la princaj amatinoj, dancante antaŭ li, ekploris. Ramzes
         prenis ŝin en la brakojn kaj demandis, kio estas al ŝi?</p>

	 <p class="p">En la komenco ŝi ŝanceliĝis respondi, sed kuraĝigita de la favoro de
         l' princo, ŝi respondis, dronante en la larmoj:</p>

         <p class="p">― Ni estas, monarĥo, viaj virinoj, ni estas filinoj de grandaj gentoj
         kaj oni devas nin respekti...</p>

         <p class="p">― Vi diras veron ― intermetis la princo.</p>

         <p class="p">― Tamen via trezoristo limigas niajn elspezojn. Li eĉ dezirus senigi
         nin je servaj knabinoj, sen kiuj ni ja ne povas nin vesti, nek kombi.</p>

         <p class="p">Ramzes alvokis la trezoriston kaj severe admonis lin, ke liaj virinoj
         havu ĉion, konforme al la deveno kaj situacio.</p>

         <p class="p">La trezoristo falis antaŭ la princo sur la vizaĝon kaj promesis plenumi
         la ordonojn de l' virinoj. Post kelke da tagoj eksplodis ribelo inter la
         palacaj sklavoj, kiuj plendis, ke oni ne donas plu al ili vinon.</p>

         <p class="p">La kronprinco ordonis ree doni al ili vinon. Sed en la sekvinta tago
         dum la revuo de la armeo, venis al li deputatoj de la regimentoj kun
         humila plendo, ke oni malgrandigis iliajn porciojn de viando kaj
         pano.</p>

         <p class="p">Ankaŭ ĉi tiun fojon la princo ordonis plenumi la postulojn de la
         petantoj.</p>

         <p class="p">Post kelke da tagoj vekis lin granda bruo antaŭ la palaco. Ramzes
         demandis pri la kaŭzo. La deĵoranta oficiro klarigis, ke kolektiĝis la
         reĝaj laboristoj kaj postulas la nepagitan salajron.</p>

         <p class="p">Oni alvokis la trezoriston; la princo kolere atakis lin.</p>

         <p class="p">― Kion tio signifas?... ― kriis li. ― De mia alveno ne pasis eĉ unu
         tago, en kiu oni ne plendis pri ia maljustaĵo. Se ree okazos io simila,
         mi ordonos juĝan esploron kaj metos finon al via ŝtelado!...</p>

         <p class="p">La tremanta trezoristo ree falis sur la vizaĝon kaj ĝemis:</p>

         <p class="p">― Mortigu min, sinjoro!... Sed kion mi povas fari, se via trezorejo
         kaj provizejoj estas malplenaj?...</p>

         <p class="p">Malgraŭ la kolero la princo komprenis, ke la trezoristo eble estas
         senkulpa. Li ordonis al li foriri kaj alvokis Tutmozison.</p>

         <p class="p">― Aŭskultu ― diris Ramzes al sia favorato ― okazas ĉi tie aferoj, 
         kiujn mi ne komprenas kaj al kiuj mi ne kutimis. Miaj virinoj, sklavoj, 
         soldatoj kaj reĝaj laboristoj ne ricevas sian salajron aŭ oni limigas
         iliajn elspezojn. Kaj kiam mi demandis la trezoriston, kion tio signifas, 
         li respondis, ke mi havas plu nenion en la trezorejo kaj provizejoj. </p>

         <p class="p">― Li diris la veron.</p>

         <p class="p">― Kiel?... ― eksplodis la princo. ― Por mia vojaĝo lia sankteco 
         destinis ducent talentojn en komercaĵoj kaj oro. Ĉu ĉio jam estas malŝparita?... </p>

         <p class="p">― Jes ― respondis Tutmozis.</p>

         <p class="p">― Kiamaniere?... Por kio?... ― kriis la vic-reĝo. ― Sur la tuta vojo 
         ja akceptis nin la nomarĥoj?...</p>

         <p class="p">― Sed ni pagis al ili por tio.</p>

         <p class="p">― Ili do estas friponoj kaj ŝtelistoj, se ili ŝajne akceptas nin kiel 
         gastojn kaj poste rabas!... </p>

         <p class="p">― Ne koleru ― diris Tutmozis ― kaj mi klarigos al vi ĉion.</p>

         <p class="p">― Sidiĝu.</p>

         <p class="p">Tutmozis sidiĝis kaj diris:</p>

         <p class="p">― Ĉu vi scias, ke de unu monato mi manĝas el via kuirejo, trinkas
         el viaj kruĉoj kaj portas viajn vestojn?...</p>

         <p class="p">― Vi havas la rajton tion fari.</p>

         <p class="p">― Sed mi neniam faris tion: mi vivis, vestis min kaj amuzis per mia
         propra mono, por ne esti ŝarĝo por via trezorejo. Estas vero, ke vi ofte 
         pagis miajn ŝuldojn. Sed tio estis nur parto de miaj elspezoj.</p>

         <p class="p">― Lasu la ŝuldojn.</p>

         <p class="p">― En sama situacio ― daŭrigis Tutmozis ― estas dekkelko da noblaj
         junuloj de via kortego. Ili pagis mem siajn elspezojn por subteni la
         brilon de l' estro; sed hodiaŭ, same kiel vi, ili vivas je via kosto, ĉar ili
         havas plu nenion por elspezi. </p>

         <p class="p">― Iam mi rekompencos ilin.</p>

         <p class="p">― Do ― diris Tutmozis ― ni prenas el via trezorejo, ĉar la mizero
         premegas nin; la samon faras la nomarĥoj. Se ili povus, ili donus al
         vi festenojn je sia propra kosto; sed ĉar ili ne havas rimedojn, ili
         akceptas rekompencon.</p>

         <p class="p">Ĉu ankaŭ nun vi nomos ilin friponoj?</p>

         <p class="p">La princo paŝis meditante.</p>

         <p class="p">― Tro rapide mi kondamnis ilin ― respondis li. ― La kolero, kvazaŭ
         fumo, vualis miajn okulojn. Mi hontas pro tio, kion mi diris, tamen
         mi volas, ke oni ne estu maljustaj: nek al korteganoj, nek al soldatoj
         kaj laboristoj.</p>

         <p class="p">Kaj ĉar miaj provizoj estas elĉerpitaj, mi devas prunti... Cent talentoj
         sufiĉos, kiel vi pensas?</p>

         <p class="p">― Mi pensas, ke neniu pruntos al ni cent talentojn ― murmuretis
         Tutmozis.</p>

         <p class="p">La vic-reĝo fiere ekrigardis lin.</p>

         <p class="p">― Tiel oni respondas al la filo de l' faraono? ― demandis li.</p>

         <p class="p">― Vi forpelu min de vi, ― diris Tutmozis per malĝoja voĉo ― sed
         mi diris la veron. Hodiaŭ neniu pruntos al ni, ĉar kiu povus tion
         fari?</p>

         <p class="p">― Por kio ekzistas Dagon?... ― ekmiris la princo. ― Ĉu li ne estas
         plu ĉe mia kortego, ĉu li mortis?</p>

         <p class="p">― Dagon loĝas en Pi-Bast, sed tutajn tagojn, kun aliaj feniciaj
         komercistoj, li pasigas en la templo de Astarte, pentofarante kaj 
	 preĝante...</p>

         <p class="p">― De kie venas tia pieco? Ĉu tial, ke mi estis en templo, mia bankiero
         ankaŭ trovas necesa konsiliĝi kun la dioj?
         Tutmozis sin turnadis sur la tabureto.</p>

         <p class="p">― Fenicianoj ― diris li ― estas timigitaj, konsternitaj de la 
	 novaĵo...</p>

	 <p class="p">― Pri kio?</p>

         <p class="p">― Iu disvastigas famon, ke kiam via ekscelenco suriros la tronon,
         Fenicianoj estos forpelitaj kaj iliaj riĉaĵoj estos konfiskitaj por la 
	 trezorejo...</p>

         <p class="p">― Bone, ili do havas sufiĉe da tempo ― ekridis la princo. 
         Tutmozis ankoraŭ ŝanceliĝis.</p>

         <p class="p">― Oni diras ― parolis li per mallaŭta voĉo ― ke la sano de lia
         sankteco (li vivu eterne!...) estas forte skuita en la lasta tempo...</p>

         <p class="p">― Tio estas malvera! ― interrompis la maltrankviligita princo. ―          Mi ja scius pri tio...</p>

         <p class="p">― Tamen la pastroj sekrete faras diservojn por la resaniĝo de la
         faraono ― murmuretis Tutmozis. ― Mi scias pri tio tute certe...</p>

         <p class="p">La princo haltis mirigita.</p>

         <p class="p">― Kiel! ― diris li ― mia patro estas danĝere malsana, la pastroj
         preĝas pro li kaj nenion parolas al mi pri tio?</p>

         <p class="p">― Oni diras, ke la malsano de lia sankteco povas daŭri ankoraŭ unu
         jaron...</p>

         <p class="p">Ramzes svingis la manon.</p>

         <p class="p">― Eh!... vi aŭskultas fabelojn kaj maltrankviligas min. Parolu al mi
         prefere pri Fenicianoj, tio estas pli interesa.</p>

         <p class="p">― Mi aŭdis ― daŭrigis Tutmozis ― nur tion, kion la aliaj, ke via
         ekscelenco, konvinkita en la templo pri la malutila influo de Fenicianaj,
         promesis forpeli ilin.</p>

         <p class="p">― En la templo?... ― ripetis la kronprinco. ― Kaj kiu povas scii,
         pri kio mi konvinkiĝis kaj kion mi decidis en la templo?...</p>

         <p class="p">Tutmozis levis la ŝultrojn kaj silentis.</p>

         <p class="p">― Perfido ankaŭ tie?... ― murmuretis la princo. ― En ĉiu okazo vi
         alvokos al mi Dagonon ― diris li laŭte. ― Mi devas ekkoni la fonton
         de tiuj ĉi mensogoj kaj, pro dioj, meti finon al ili!...</p>

         <p class="p">― Vi bone faros, sinjoro, ― respondis Tutmozis ― ĉar la tuta Egipto
         estas maltrankvila. Jam hodiaŭ ekzistas plu neniu, de kiu oni povus
         prunti monon, kaj se tio daŭrus, la komerco ĉesus. Jam hodiaŭ nia
         aristokrataro falis en mizeron, el kiu oni ne vidas eliron; eĉ al via
         kortego mankas multo... Post unu monato la samo povas okazi en la
         palaco de lia sankteco...</p>

         <p class="p">― Silentu ― interrompis la princo ― kaj tuj alvoku al mi 
	 Dagonon.</p>

         <p class="p">Tutmozis elkuris, sed la bankiero venis nur vespere. Li havis sur si
         blankan tukon kun nigraj strioj.</p>

         <p class="p">― Ĉu vi freneziĝis?... ― ekkriis la kronprinco, rigardante lin. ― Mi
         tuj forigos la sulkojn de via vizaĝo... Mi bezonas cent talentojn. Iru
         kaj ne reaperu, antaŭ kiam vi ne aranĝos tion.</p>

         <p class="p">Sed la bankiero kovris sian vizaĝon kaj ekploris.</p>

         <p class="p">― Kion tio signifas? ― demandis malpacience la princo.</p>

         <p class="p">― Sinjoro, ― respondis Dagon, ekgenuante ― prenu mian havon,
         vendu min kaj mian familion... Prenu ĉion, eĉ nian vivon... Sed cent
         talentoj... Kie mi trovus hodiaŭ tian riĉaĵon?... Nek en Egipto, nek en
         Fenicio... ― diris li, ploregante.</p>

         <p class="p">― Ĉu Set ekposedis vin, Dagon! ― ekridis la kronprinco. ― Ĉu
         ankaŭ vi kredas, ke mi intencas forpeli vin?...</p>

         <p class="p">La bankiero duan fojon falis al liaj piedoj.</p>

         <p class="p">― Mi scias nenion... mi estas ordinara komercisto kaj via sklavo...
         Tiom da tagoj, kiom estas inter la nova kaj la plena luno sufiĉus por
         fari min polvo kaj mian riĉaĵon kraĉaĵo...</p>

         <p class="p">― Sed klarigu al mi, kion tio signifas? ― demandis malpacience
         la princo.</p>

         <p class="p">― Mi ne scias, kiel tion diri; eĉ se mi scius, mi havas grandan
         sigelon sur la lipoj... Hodiaŭ mi nur preĝas kaj ploras...</p>

         <p class="p">&quot;Ĉu ankaŭ Fenicianoj preĝas?&quot; ― 
	 pensis la princo.</p>

         <p class="p">― Ne povante fari al vi ian servon, mia sinjoro ― daŭrigis Dagon ―          mi almenaŭ donos al vi bonan konsilon... Estas tie ĉi en Pi-Bast fama
         siria princo, Hiram, homo maljuna, saĝa kaj terure riĉa... Alvoku lin,
         erpatre, kaj postulu cent talentojn, eble li povos kontentigi vian 
	 ekscelencon...</p>

         <p class="p">Ĉar Ramzes povis eltiri neniujn klarigojn de la bankiero, li liberigis
         lin kaj promesis alvoki Hiramon.</p>

<hr>
<div class="footer"><a href="V.html">ĈAPITRO V &gt;&gt;</a></div>
</body>
</html>
