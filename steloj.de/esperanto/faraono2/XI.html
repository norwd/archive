<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XI</title>
</head>
<body background="../bld/papero.jpg">
<div class="header">
<span class="header_left"><a href="X.html">&lt;&lt; ĈAPITRO X</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XI</h3>

         <p class="first_p">Post la festeno ĉe la vic-reĝo Sargon restis ankoraŭ en Pi-Bast,
         atendante el Memfiso la leterojn de la faraono, kaj samtempe inter la
         oficiroj kaj nobeluloj komencis ĉirkaŭiri strangaj famoj.</p>

         <p class="p">Fenicianoj rakontis, kompreneble sub la sigelo de la plej granda
         sekreto, ke la pastroj, oni ne scias kial, ne nur liberigis Asirion de la
         malnovaj tributoj, ne nur nuligis ilin por ĉiam, sed ankaŭ, por faciligi
         al Asirianoj ian nordan militon, faris kun ili pacan traktaton por longaj
         jaroj.</p>

         <p class="p">― La faraono ― rakontis Fenicianoj ― eĉ pli malsaniĝis, eksciinte
         pri la cedoj, faritaj al la barbaroj. La princo Ramzes ĉagreniĝas kaj
         malĝojas, sed ambaŭ devas cedi al la pastroj, ĉar ili ne estas certaj pri
         la sentoj de la nobelularo kaj armeo.</p>

         <p class="p">Tio plej multe indignigis la egiptan aristokrataron.</p>

         <p class="p">― Kiel ― murmuretis inter si la dronantaj en la ŝuldoj sinjoroj ―          la dinastio ne konfidas al ni plu?... Do la pastroj firme decidis malhonorigi 
	 kaj ruinigi Egipton?... Ĉar estas ja klare, ke se Asirio havas
         ie militon en la malproksima nordo, ĝuste oni devas ataki ĝin kaj per
         la akiroj relevi la malriĉan reĝan trezorejon kaj la aristokrataron...</p>

         <p class="p">Tiu aŭ alia el la junaj sinjoroj kuraĝis demandi la kronprincon: kion
         li pensas pri la asiriaj barbaroj? La princo silentis, sed la brilo de liaj
         okuloj kaj kunpremitaj lipoj sufiĉe esprimis liajn sentojn.</p>

         <p class="p">― Estas klare ― daŭrigis murmureti la sinjoroj ― ke la dinastio
         estas sub la povo de l' pastroj, ĝi ne konfidas al la aristokrataro, kaj
         Egipton minacas grandaj malfeliĉoj...</p>

         <p class="p">La mallaŭta kolero rapide aliiĝis en mallaŭtajn interkonsiliĝojn, kiuj
         eĉ similis konspiron. Sed kvankam tre multaj personoj partoprenis en
         ĝi, la tro memfida aŭ blindigita pastraro sciis nenion; Sargon, kvankam
         li antaŭsentis malamon, opiniis tion ne grava.</p>

         <p class="p">Li rimarkis, ke la kronprinco ne estas favora por li; la kaŭzo estis,
         laŭ lia opinio, la okazo en la cirko, kaj ankoraŭ pli la ĵaluzo pro Kama.
         Konfidante al sia ambasadora netuŝebleco, li trinkis, festenis kaj preskaŭ
         ĉiuvespere elglitis al la fenicia pastrino, kiu pli kaj pli favore akceptis
         liajn amindumojn kaj donacojn.</p>

         <p class="p">Tia estis la stato de la spiritoj de la plej altaj klasoj kiam foje
         vespere enkuris en la loĝejon de Ramzes la sankta Mentezufis kaj
         anoncis, ke li tuj devas vidi la princon.</p>

         <p class="p">La korteganoj respondis, ke la princo estas ĉe unu el siaj virinoj,
         ke ili ne kuraĝas maltranviligi sian sinjoron. Sed kiam Mentezufis pli
         kaj pli insistis, ili elvokis la kronprincon.</p>

         <p class="p">La princo aperis post momento, sen iu ajn kolero.</p>

         <p class="p">― Kio? ― demandis li la pastron. ― Ĉu ni havas militon, ke via
         ekscelenco bonvolas veni al mi en tiel malfrua horo?</p>

         <p class="p">Mentezufis atente rigardis Ramzeson kaj profunde ekspiris.</p>

         <p class="p">― Vi ne eliris la tutan vesperon? ― demandis li.</p>

         <p class="p">― Ne, eĉ unu paŝon.</p>

         <p class="p">― Mi do povas doni pri tio mian pastran parolon?</p>

         <p class="p">La princo ekmiris.</p>

         <p class="p">― Ŝajnas al mi ― respondis li fiere ― ke via parolo ne estas necesa,
         kiam mi donis mian. Kion tio signifas?...</p>

         <p class="p">Ili eliris en apartan ĉambron.</p>

         <p class="p">― Ĉu vi scias, sinjoro ― diris la ekscitita pastro ― kio okazis, eble
         antaŭ unu horo. Lian ekscelencon Sargonon iuj junuloj atakis kaj batis
         per bastonoj...</p>

         <p class="p">― Kiuj?... Kie?...</p>

         <p class="p">― Apud la palaco de la fenicia pastrino Kama ― daŭrigis Mentezufis,
         atente observante la fizionomion de la kronprinco.</p>

         <p class="p">― Bravaj knaboj! ― respondis la princo, levante la ŝultrojn. ― Ataki
         tian koloson!... Mi supozas, ke pli ol unu osto estis rompita tie.</p>

         <p class="p">― Sed ataki ambasadoron... Pripensu, nobla sinjoro: ambasadoron,
         kiun ŝirmas la majesto de Asirio kaj Egipto... ― diris la pastro.</p>

         <p class="p">― Ha, ha!... ― ridis la princo. ― Do la reĝo Assar sendas siajn
         ambasadorojn eĉ al feniciaj dancistinoj?...</p>

         <p class="p">Mentezufis konfuziĝis. Subite li ekfrapis sian frunton kaj ekkriis ankaŭ
         kun rido:</p>

         <p class="p">― Rigardu, princo, kia simplulo mi estas, malbone konanta la politikajn 
	 ceremoniojn. Mi forgesis, ke Sargon, vaganta nokte apud la
         domo de suspektinda virino, ne estas ambasadoro, sed ordinara homo!...</p>

         <p class="p">Post momento li aldonis:</p>

         <p class="p">― Tamen ne bone okazis... Sargon povas fariĝi neamika por ni...</p>

         <p class="p">― Pastro!... Pastro!... ― ekkriis la princo, balancante la kapon. ―          Vi forgesas, ke Egipto ne bezonas timi, nek zorgi pri tio, ĉu estas por
         ĝi pli aŭ malpli favora ne nur Sargon, sed eĉ la reĝo Assar mem...</p>

         <p class="p">Mentezufis estis tiel konfuzita per la praveco de l' rimarkoj de la
         reĝa junulo, ke anstataŭ respondi li salutis, murmurante:</p>

         <p class="p">― La dioj donacis al vi, princo, la saĝon de l' ĉefpastroj... estu benata
         ilia nomo!... Mi jam volis ordoni, ke oni serĉu kaj juĝu la junajn
         aventuristojn; sed nun mi preferas peti konsilon de vi, ĉar vi estas
         saĝulo super la saĝuloj. Diru do, sinjoro, kiel mi devas agi kun Sargon
         kaj kun la krimuloj?...</p>

         <p class="p">― Antaŭ ĉio atendi ĝis la mateno ― respondis la kronprinco. ― Kiel
         pastro, vi scias plej bone, ke la dia dormo ofte alportas bonajn 
	 konsilojn.</p>

         <p class="p">― Kaj se eĉ ĝis morgaŭ mi trovos nenion? ― demandis Mentezufis.</p>

         <p class="p">― En ĉiu okazo mi vizitos Sargonon kaj penos forigi el lia memoro
         ĉi tiun bagatelon.</p>

         <p class="p">La pastro adiaŭis la princon kun signoj de l' respekto. Revenante
         hejmen, li pensis:</p> 

         <p class="p">&quot;Oni elŝiru la koron el mia brusto: la princo ne partoprenis en tio.
         Li mem ne batis, nek instigis, li eĉ ne sciis pri la okazo. Kiu tiel 
	 malvarme kaj trafe juĝas la aferon, tiu ne povas esti kunkulpulo. En tia
         okazo mi povas komenci juĝan esploron, kaj se ni ne kvietigos la
         barbaron, mi transdonos la aventuristojn al la tribunalo. Bela traktato
         pri amikeco inter du ŝtatoj, kiu komenciĝas per malrespekto al la 
	 ambasadoro!...&quot;</p>

         <p class="p">En la sekvinta tago la nobla Sargon kuŝis ĝis la tagmezo en felta
         lito, kio cetere okazis al li tre ofte, post ĉiu drinkado. Apud li sur
         malalta kanapo sidis la pia Istubar, kun la okuloj fiksitaj sur la
         plafono, murmuretante preĝojn.</p>

         <p class="p">― Istubar ― sopiris la ambasadoro ― ĉu vi estas certa, ke neniu el
         nia kortego scias pri mia malfeliĉo?</p>

         <p class="p">― Kiu povas scii, neniu ja vidis vin?</p>

         <p class="p">― Sed Egiptanoj! ― ĝemis Sargon.</p>

         <p class="p">― El Egiptanoj scias pri tio nur Mentezufis kaj la princo, kaj tiuj
         frenezuloj, kiuj kredeble longe ankoraŭ memoros viajn pugnojn.</p>

         <p class="p">― Eble iom... eble!... Sed ŝajnas al mi, ke estis inter ili la kronprinco
         kaj havas la nazon difektitan, se ne rompitan...</p>

         <p class="p">― La nazo de la princo estas tute sana, kaj li ne estis tie.</p>

         <p class="p">― En tiu okazo ― sopiris Sargon ― la princo devus palisumi kelke
         el ili. Mi ja estas ambasadoro!... mia korpo estas sankta...</p>

         <p class="p">― Kaj mi diras al vi ― konsilis Istubar ― elĵetu la koleron el via
         koro kaj eĉ ne plendu. Ĉar se oni kondukos la friponojn al la tribunalo,
         la tuta mondo ekscios, ke la ambasadoro de la plej potenca reĝo Assar
         havas aferojn kun Fenicianoj, kaj, tio estas ankoraŭ pli kondamninda,
         vizitas ilin sola, nokte. Kion vi respondos, kiam via morta malamiko,
         la kanceliero Lik-Bagus, demandos vin: &quot;Sargon, kiujn Fenicianojn
         vi vidis kaj pri kio vi parolis kun ili, apud ilia templo, nokte?...&quot;</p>

         <p class="p">Sargon sopiris, se oni povas nomi sopiro sonojn similajn al la murmuro
         de leono.</p>

         <p class="p">Subite enkuris asiria oficiro. Li ekgenuis, ekfrapis la plankon per la
         frunto kaj diris al Sargon:</p>

         <p class="p">― Lumo de la pupiloj de nia sinjoro!... Antaŭ la perono estas multe
         da egiptaj sinjoroj kaj altranguloj, kaj en la fronto la kronprinco mem...
         Li volas eniri ĉi tien, kredeble por respekte honori vin...</p>

         <p class="p">Sed antaŭ kiam Sargon sukcesis doni ordonon, en la pordo de la
         ĉambro aperis la princo. Li forpuŝis la grandegan Asirianon, kiu staris
         garde, kaj rapide proksimiĝis al la feltoj, kie la konsternita ambasadoro,
         larĝe malferminte la okulojn, ne sciis kion fari kun sia persono: forkuri
         nuda en alian ĉambron aŭ sin kaŝi sub la litaĵon?</p>

         <p class="p">Sur la sojlo staris kelke da asiriaj oficiroj, mirigitaj per la invado
         de la kronprinco, kontraŭa al ĉiu etiketo. Sed Istubar faris al ili signon,
         kaj ili malaperis post la kurteno.</p>

         <p class="p">La princo estis sola, li lasis la sekvantaron en la korto.</p>

         <p class="p">― Saluton al vi ― diris li ― ambasadoro de la granda reĝo kaj
         gasto de l' faraono. Mi venis viziti vin kaj demandi: ĉu vi ne bezonas
         ion? Se vi havas tempon kaj deziron, mi volas, ke vi akompanata de
         mi trarajdu la urbon sur ĉevalo el la ĉevalejo de mia patro, kiel konvenas 
	 al la ambasadoro de la potenca Assar, kiu vivu eterne!</p>

         <p class="p">Sargon aŭskultis kuŝante kaj ne komprenis eĉ unu vorton. Kiam
         Istubar tradukis al li la paroladon de la princo, la ambasadoro estis
         tiel ravita, ke li komencis bati la feltojn per la kapo, ripetante la vortojn:
         &quot;Assar kaj Ramzes&quot;.</p>

         <p class="p">Kiam li trankviliĝis kaj petis pardonon de la princo pro la mizera
         stato, en kiu lin trovis tiel eminenta gasto, li aldonis:</p>

         <p class="p">― Ne riproĉu min, sinjoro, ke tera vermo kaj ŝtupo de l' trono, tia
         kiel mi, tiel strange montras sian ĝojon pro via alveno. Sed mi ekĝojis
         duoble. Unue, trafis min supertera honoro; due, ĉar mi pensis en mia
         malsaĝa kaj mizera koro, ke vi, sinjoro, estis la kaŭzo de mia hieraŭa
         malfeliĉo. Ŝajnis al mi, ke inter la bastonoj, kiuj falis sur mian dorson,
         mi sentis vian bastonon, batantan forte...</p>

         <p class="p">La trankvila Istubar tradukis ĉion al la princo, vorton post vorto. La
         princo respondis kun vere reĝa memrespekto:</p>

         <p class="p">― Vi eraris, Sargon. Se ne tio, ke vi mem konfesis vian kulpon, mi
         tuj ordonus kalkuli sur via dorso kvindek bastonbatojn, por ke vi memoru, 
	 ke tiaj kiel mi, ne atakas are unu homon, nek nokte.</p>

         <p class="p">Istubar ne finis ankoraŭ la tradukon de la respondo, kiam Sargon
         jam alrampis al la princo kaj ĉirkaŭprenis liajn piedojn, kriante:</p>

         <p class="p">― Granda sinjoro!... Granda reĝo!... Gloro al Egipto, ke ĝi posedas
         tian estron!</p>

         <p class="p">La princo daŭrigis:</p>

         <p class="p">― Jen kion ankoraŭ mi diros al vi, Sargon. Se vi estis atakita hieraŭ,
         mi certigas vin, ke neniu el miaj korteganoj faris tion. Ĉar mi opinias,
         ke tia koloso kiel vi devus rompi la kranion de pli ol unu. Ĉiuj miaj
         estas sanaj.</p>

         <p class="p">― Li diras la veron kaj parolas saĝe! ― murmuretis Sargon al
         Istubar.</p>

         <p class="p">― Sed kvankam la malbela ago ne estis farita per mia kulpo, nek
         de miaj korteganoj, tamen mi sentas la devon kvietigi vian koleron
         kontraŭ la urbo, en kiu oni akceptis vin tiel malrespekte. Jen kial mi
         persone vizitis vian dormoĉambron, jen kial mi malfermas por vi mian
         domon en ĉiu tempo, kiam vi volos viziti min. Jen kial... mi petas vin
         akcepti de mi ĉi tiun malgrandan donacon...</p>

         <p class="p">Dirante tion, la princo elprenis el sub la tuniko ĉenon, ornamitan per
         rubenoj kaj safiroj.</p>

         <p class="p">La kolosa Sargon ekploris, kio kortuŝis la princon, sed lasis Istubaron
         indiferenta. La pastro sciis, ke Sargon havas larmojn, ĝojon kaj koleron
         ĉiam pretajn, kiel ambasadoro de saĝa reĝo.</p>

         <p class="p">La vic-reĝo restis ankoraŭ unu momenton kaj adiaŭis la ambasadoron.
         Forirante li pensis, ke tamen Asirianoj, malgraŭ la barbareco, ne estas
         malbonaj homoj, se ili ŝatas la grandanimecon.</p>

         <p class="p">Sargon estis tiel ekscitita, ke li ordonis tuj alporti vinon kaj trinkis,
         trinkis de la tagmezo ĝis la vespero.</p>

         <p class="p">Malfrue post la subiro de la suno, la pastro Istubar eliris el la ĉambro
         de Sargon kaj baldaŭ revenis, sed tra kaŝita pordo. Post li aperis du
         homoj en nigraj manteloj. Kiam ili forpuŝis de l' vizaĝo la kapuĉojn,
         Sargon rekonis en unu la ĉefpastron Mefreson, en la alia la profeton
         Mentezufison.</p>

         <p class="p">― Ni alportas al vi, nobla rajtigito, bonan novaĵon ― diris Mefres.</p>

         <p class="p">― Povu mi komuniki al vi similan! ― ekkriis Sargon. ― Sidiĝu,
         sanktaj kaj eminentaj viroj. Kvankam mi havas ruĝajn okulojn,
         parolu al mi, kvazaŭ mi estus tute sobra. Ĉar ankaŭ ebria mi havas
         prudenton, eble eĉ pli bonan... Ĉu ne vere, Istubar?...</p>

         <p class="p">― Vi povas paroli ― subtenis lin la Ĥaldeano.</p>

         <p class="p">― Hodiaŭ ― komencis Mentezufis ― mi ricevis leteron de lia ekscelenco, 
	 la ministro Herhor. Li skribas al ni, ke lia sankteco, la faraono
         (li vivu eterne!) atendas vin en sia belega palaco apud Memfiso, kaj
         ke lia sankteco (li vivu eterne!) estas favora por la traktato kun vi.</p>

         <p class="p">Sargon ŝanceliĝis sur la feltaj matracoj, sed havis preskaŭ konsciajn
         okulojn.</p> 

         <p class="p">― Mi veturos ― respondis li ― al lia sankteco, la faraono (li vivu
         eterne!), mi metos en la nomo de mia sinjoro sigelon sur la traktato,
         se ĝi estos skribita sur brikoj, per kojnformaj literoj... ĉar viajn mi ne
         komprenas. Mi kuŝos sur la ventro tutan tagon antaŭ lia sankteco (li
         vivu eterne!), se tio estos necesa, kaj mi subskribos la traktaton... Sed
         kiel vi plenumos ĝin... ha!... ha!... ha!... tion mi ne scias... ― finis li
         per maldelikata rido.</p>

         <p class="p">― Kiel vi kuraĝas, servisto de la granda Assar, dubi pri la bona volo
         kaj intenco de nia monarĥo?... ― ekkriis Mentezufis.</p>

         <p class="p">Sargon iom rekonsciiĝis.</p>

         <p class="p">― Mi ne parolas pri lia sankteco ― respondis li ― sed pri la 
	 kronprinco...</p>

         <p class="p">― Li estas plena de saĝo junulo, kiu sen ŝanĉeliĝo plenumos la volon
         de l' patro kaj de la plej alta pastra kolegio ― diris Mefres.</p>

         <p class="p">― Ha!... ha!... ha!... ― ree ridis la ebria barbaro. ― Via princo...
         Ho dioj, tordu miajn artikojn, se mi ne diras la veron: mi dezirus, ke
         Asirio havu tian kronprincon...</p>

         <p class="p">Nia asiria kronprinco estas saĝulo, estas pastro... Antaŭ kiam li ekiras
         al la milito, li antaŭe rigardas la stelojn sur la ĉielo, poste al la kokinoj
         sub la voston... Via rigardus: kiom da soldatoj li havas kaj kie estas
         la tendaro de la malamiko? kaj falus sur lian nukon, kiel aglo sur
         ŝafon. Jen estas ĉefo!... jen reĝo!... Li ne apartenas al tiuj, kiuj obeas
         la konsilojn de la pastroj... Li prenos konsilon de sia propra glavo, kaj
         vi devos plenumi liajn ordonojn... Kaj tial, kvankam mi subskribos kun
         vi la traktaton, mi diros al mia sinjoro, ke post la malsana reĝo kaj la
         saĝaj pastroj, sin kaŝas ĉi tie juna kronprinco: leono kaj bovo en unu
         persono... kiu havas mielon en la buŝo kaj tondrojn en la koro...</p>

         <p class="p">― Kaj vi diros malveron ― interrompis Mentezufis. ― Ĉar nia princo,
         kvankam vivega kaj iom diboĉa, kiel ordinare la junuloj, scias tamen
         respekti la konsilojn de l' saĝuloj kaj la plej altajn oficojn en la
         lando.</p>

         <p class="p">Sargon balancis la kapon.</p>

         <p class="p">― Ho vi saĝuloj!... kleraj en la libroj!... konantaj la vojojn de la
         steloj!... ― diris li moke. ― Mi simplulo, ordinara generalo, kiu sen
         stampilo ne ĉiam scius subskribi mian nomon... Vi saĝuloj, kaj mi
         simplulo, sed, pro la barbo de mia sinjoro, mi ne ŝanĝus mian simplecon
         je via saĝo...</p>

         <p class="p">Ĉar vi estas homoj, por kiuj malfermiĝis la mondo de la brikoj kaj
         papirusoj, sed fermiĝis la vera mondo, en kiu ni ĉiuj vivas. Mi simplulo!
         sed mi havas hundan flarsenton. Kiel hundo de malproksime sentas
         urson, tiel mi, per mia ruĝa nazo, ekkonas heroon.</p>

         <p class="p">Vi donos konsilojn al la princo!... Sed jam hodiaŭ li sorĉis vin, kiel
         serpento kolombojn. Mi almenaŭ ne trompas min mem, kaj kvankam
         la princo estas bona por mi, mi sentas tra la haŭto, ke min kaj miajn
         Asirianojn li malamas, kiel tigro elefanton... Ha!... ha!... Donu nur
         al li armeon, kaj post tri monatoj li estos apud Ninivo, se... sur la vojo
         naskiĝos al li soldatoj anstataŭ perei...</p>

         <p class="p">― Eĉ se vi dirus veron ― interrompis Mentezufis ― eĉ se la princo
         volus iri al Ninivo, li ne iros.</p>

         <p class="p">― Kaj kiu haltigos lin, kiam li estos faraono?</p>

         <p class="p">― Ni. </p>

         <p class="p">― Vi?... Vi!... Ha!... ha!... ha! ― ridis Sargon. ― Vi ĉiam pensas,
         ke la junulo eĉ ne antaŭsentas nian traktaton... Kaj mi... kaj mi...
         ha!... ha!... ha!... mi permesus min senhaŭtigi kaj palisumi, ke li
         jam scias ĉion... Ĉu Fenicianoj estus tiel trankvilaj, se ili ne estus
         certaj, ke la juna egipta leono ŝirmos ilin kontraŭ la asiria bovo?</p>

         <p class="p">Mentezufis kaj Mefres kaŝe rigardis unu la alian. Preskaŭ teruris
         ilin la genieco de la barbaro, kiu sentime esprimis tion, kion ili tute
         ne atentis.</p>

         <p class="p">Kaj efektive: kio okazus, se la kronprinco divenus iliajn intencojn,
         aŭ eĉ volus impliki ilin?...</p>

         <p class="p">El la momenta embaraso savis ilin Istubar, ĝis nun silenta.</p>

         <p class="p">― Sargon ― diris li ― kial vi miksas vin en fremdajn aferojn. Via
         devo estas fari kun Egipto traktaton tian, kian deziras nia sinjoro. Kaj
         kion scias, kion ne scias, kion faros, kion ne faros ĝia kronprinco, tio
         ne estas via afero. Se la plej alta, eterne vivanta konsilantaro de
         l' pastroj certigas nin, la traktato estos plenumita. Kiel? tio ne estas
         nia afero.</p>

         <p class="p">La seka tono, kun kiu diris tion Istubar, kvietigis la senbridan fantazion 
	 de la asiria rajtigito. Sargon balancis la kapon kaj murmuris:</p>

         <p class="p">― En tia okazo mi bedaŭras la knabon!... Li estas granda batalisto,
         grandanima sinjoro...</p>

<hr>
<div class="footer"><a href="XII.html">ĈAPITRO XII &gt;&gt;</a></div>
</body>
</html>
