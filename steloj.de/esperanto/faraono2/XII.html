<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XII</title>
</head>
<body background="../bld/papero.jpg">
<div class="header">
<span class="header_left"><a href="XI.html">&lt;&lt; ĈAPITRO XI</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XII</h3>

         <p class="first_p">Post la vizito de Sargon, la du sanktaj pastroj, Mefres kaj Mentezufis,
         zorge sin kovrinte per la manteloj, revenis hejmen meditante.</p>

         <p class="p">― Kiu scias? ― diris Mentezufis ― ĉu la drinkulo Sargon ne estis
         prava pri nia kronprinco?...</p>

         <p class="p">― En tiu okazo Istubar estos pli prava ― seke respondis Mefres.</p>

         <p class="p">― Ni ne antaŭjuĝu. Oni devas antaŭe sondi la princon ― respondis
         Mentezufis.</p>

         <p class="p">― Faru tion, via honoro.</p>

         <p class="p">Efektive, en la sekvinta tago ambaŭ pastroj, kun tre seriozaj mienoj,
         venis al la kronprinco, petante pri intima interparolado.</p>

         <p class="p">― Kio okazis? ― demandis la princo ― ĉu ree Sargon faris noktan
         ambasadon?</p>

         <p class="p">― Bedaŭrinde ne pri Sargon ni volas paroli ― respondis la ĉefpastro
         Mefres. ― Sed... inter la popolo rondiras famoj, ke vi, plej nobla
         sinjoro, havas intimajn rilatojn kun la malfidelaj Fenicianoj...</p>

         <p class="p">Post tiuj ĉi vortoj la princo jam komencis diveni la celon de la vizito
         de l' profetoj. Sed samtempe li komprenis, ke tio estas la komenco de
         la batalo inter li kaj la pastraro. Kiel konvenas al reĝa filo, li tuj 
	 ekregis sin. Sur lia vizaĝo oni povis legi esprimon de scivola naiveco.</p>

         <p class="p">― Kaj Fenicianoj estas danĝeraj homoj, naskitaj malamikoj de la
         ŝtato!... ― aldonis Mefres.</p>

         <p class="p">La princo ekridetis.</p>

         <p class="p">― Se vi, sanktaj viroj, ― respondis li ― pruntus al mi monon kaj
         havus apud la temploj belajn knabinojn, vin mi devus vidi pli ofte.
         Estas alie!... Mi devas esti amiko de Fenicianoj!</p>

         <p class="p">― Oni diras, ke via ekscelenco vizitas nokte ĉi tiun Fenicianinon...</p>

         <p class="p">― Kaj mi devas fari tiel, ĝis kiam la knabino ne havos la saĝon
         transloĝiĝi en mian domon. Sed ne timu, mi iras ĉiam kun glavo, kaj
         se iu barus al mi la vojon...</p>

         <p class="p">― Tamen pro ĉi tiu Fenicianino vi eksentis abomenon al la rajtigito
         de la asiria reĝo.</p>

         <p class="p">― Tute ne pro ŝi, sed ĉar Sargon odoras sebon... Cetere, al kio tio
         kondukas?... Vi, sanktaj patroj, ne estas gardistoj de miaj virinoj; mi
         supozas, ke la nobla Sargon ne konfidis al vi siajn, kion do vi 
	 deziras?...</p>

         <p class="p">Mefres tiel konfuziĝis, ke sur lia razita kapo ekbrulis ruĝo.</p>

         <p class="p">― Via ekscelenco diris la veron ― respondis li. ― Viaj amoj kaj
         rimedoj, kiujn vi uzas por ili, ne estas nia afero. Sed pli malbone estas,
         ke la ruza Hiram tiel facile pruntis al vi cent talentojn, eĉ sen garantio...</p>

         <p class="p">La lipoj de l' princo ektremis, sed ree li diris trankvile:</p>

         <p class="p">― Mi ne estas kulpa, ke Hiram pli konfidas al mia vorto, ol la
         egiptaj riĉuloj! Li scias, ke prefere mi forlasus la armilojn de mia avo
         ol mi ne pagus al li tion, kion mi ŝuldas. Ŝajnas al mi, ke pri la
         procentoj li ankaŭ devas esti trankvila, ĉar li tute ne parolis al mi pri
         ili. Mi tute ne intencas kaŝi de vi, sanktaj patroj, ke Fenicianoj havas
         multe da lerteco, pli multe ol Egiptanoj. Nia riĉulo, antaŭ kiam li
         pruntus al mi cent talentojn, farus severajn mienojn, ĝemus, igus min
         atendi unu monaton, kaj en la fino de l' finoj postulus grandan garantion
         kaj ankoraŭ pli grandan procenton. Fenicianoj, kiuj pli bone konas la
         korojn de l' princoj, donas al ni monon eĉ sen juĝisto kaj atestantoj.</p>

         <p class="p">La ĉefpastron tiel kolerigis la trankvila ironio de Ramzes, ke li eksilentis 
	 kaj kunpremis la lipojn. Anstataŭis lin Mentezufis, demandante
         subite:</p>

         <p class="p">― Kion dirus via ekscelenco, se ni farus kun Asirio traktaton, cedantan
         al ĝi la nordan Azion kun Fenicio?
         Parolante tion, li fiksis siajn okulojn sur la vizaĝo de l' kronprinco.
         Sed la princo respondis tute trankvile:</p>

         <p class="p">― Mi dirus, ke nur perfiduloj povus konsili al la faraono similan
         traktaton.</p>

         <p class="p">Ambaŭ pastroj faris movon: Mefres levis la manojn al la ĉielo, 
         Mentezufis kunpremis la pugnojn.</p>

         <p class="p">― Kaj se tion postulus la sendanĝereco de la ŝtato?... ― insistis
         Mentezufis.</p>

         <p class="p">― Kion vi volas de mi?... ― eksplodis la princo. ― Vi miksas vin
         je miaj ŝuldoj kaj virinoj, ĉirkaŭas min per spionoj, kuraĝas fari al mi
         riproĉojn, kaj nun vi prezentas al mi insidajn demandojn?... Jen kion
         mi diros al vi: eĉ se vi venenus min, mi ne subskribus tian traktaton...
         Feliĉe, tio dependas ne de mi, sed de lia sankteco, kies volon ni ĉiuj
         devas plenumi.</p>

         <p class="p">― Kion do farus via ekscelenco, se vi estus faraono?...</p>

         <p class="p">― Tion, kion postulus la honoro kaj la utilo de la ŝtato.</p>

         <p class="p">― Pri tio mi ne dubas ― diris Mentezufis. ― Sed kion via ekscelenco
         opinias utila por la ŝtato?... Kie ni devas serĉi konsilojn?...</p>

         <p class="p">― Kaj por kio servas la plej alta konsilantaro?... ― demandis Ramzes, 
	 ŝajnigante nun koleron. ― Vi diras, ke ĝi konsistas sole el saĝuloj... 
         Ili do prenu sur sian respondecon traktaton, kiun mi opinias malhonoro
         kaj pereo de Egipto...</p>

         <p class="p">― De kie vi scias, princo, ― respondis Mentezufis ― ke ĝuste tiel
         ne agis via dia patro?...</p>

         <p class="p">― Kial do vi demandas min pri tio?... Kia juĝa esploro?... Kiu
         donas al vi rajton rigardi al la fundo de mia koro?...</p>

         <p class="p">Ramzes ŝajnigis tian indignon, ke la pastroj trankviliĝis.</p>

         <p class="p">― Princo ― diris Mefres ― vi parolas, kiel konvenas al bona Egiptano. 
	 Ankaŭ al ni tia traktato estus dolora, sed la sendanĝereco de la
         ŝtato iafoje postulas momentan cedon al la cirkonstancoj...</p>

         <p class="p">― Sed kio devigas vin al tio?... ― kriis la princo. ― Ĉu ni perdis
         grandan batalon? Ĉu ni ne havas plu soldatojn?...</p>

         <p class="p">― La remistoj de l' ŝipo, en kiu Egipto naĝas tra la rivero de la
         eterneco, estas la dioj ― respondis la ĉefpastro per solena voĉo ― kaj
         ĝia piloto estas la plej alta Sinjoro de ĉiuj kreaĵoj. Ofte ili haltigas aŭ
         turnas la ŝipon, por eviti danĝerajn akvoturnojn, kiujn ni eĉ ne rimarkas.
         En tiaj okazoj ni devas esti nur paciencaj kaj obeemaj, kaj pli aŭ
         malpli baldaŭ ni ricevos malavaran rekompencon, superantan ĉion, kion
         povas elpensi mortema homo.</p>

         <p class="p">Post ĉi tiu admono la pastroj adiaŭis la princon, plenaj de konfido,
         ke kvankam li koleras kontraŭ la traktato, sed li ne rompos ĝin kaj
         garantios al Egipto periodon de paco, necesa por ĝi. Post ilia foriro
         Ramzes alvokis Tutmozison. Kiam li restis sola kun sia favorato, la
         longe haltigata kolero kaj ĉagreno eksplodis. La princo sin ĵetis sur
         la kanapon, tordiĝis, kiel serpento, batis la kapon per la pugnoj kaj
         ploris!...</p>

         <p class="p">Tutmozis timigita atendis, ĝis la atako de furiozo forlasos la princon.
         Li donis al li akvon kun vino, incensis lin per balzamaj parfumoj, fine
         sidiĝis apud li kaj demandis pri la kaŭzo de la nevira malespero.</p>

         <p class="p">― Sidiĝu ĉi tie ― diris la princo, ne leviĝante. ― Ĉu vi scias, hodiaŭ
         mi jam estas certa, ke la pastroj faris kun Asirio ian malhonoran
         traktaton... Sen milito, eĉ sen iuj ajn postuloj de tiu flanko!... Ĉu vi
         divenas, kiom ni perdas?...</p>

         <p class="p">― Dagon diris al mi, ke Asirio volas preni Fenicion, ĉar la reĝo
         Assar havas militon ĉe la nord-orientaj limoj. Tie loĝas multaj batalemaj
         popoloj, oni do ne scias, kiel finiĝos la militiro. En ĉiu okazo Fenicianoj,
         havos kelke da jaroj da trankvilo, kio sufiĉos al ili por prepari defendon
         kaj trovi liganojn.</p>

         <p class="p">La princo malpacience ekskuis la manon.</p>

         <p class="p">― Jen vi vidas ― interrompis li Tutmozison ― eĉ Fenicio sin armas
         eble eĉ ĉiujn najbarojn, kiuj ĉirkaŭas ĝin. En ĉiu okazo ni perdos
         almenaŭ la malnovajn tributojn de Azio, kiuj valoras (ĉu vi aŭdis iam
         ion similan?...) pli ol cent mil talentojn!... </p>

         <p class="p">― Cent mil talentoj... ― ripetis la princo. ― Ho dioj! tia sumo per unu
         fojo plenigus la trezorejon de l' faraono... Kaj se ni ankaŭ atakus
         Asirion en ĝusta momento, sole en Ninivo, sole en la palaco de Assar
         ni trovus neelĉerpeblajn trezorojn...</p>

         <p class="p">Pensu nun, kiom da sklavoj ni povus preni?... Duonon da miliono,
         milionon da homoj kolose fortaj kaj tiel sovaĝaj, ke la mallibero en
         Egipto, ke la plej malfacila laboro ĉe la kanaloj aŭ en la minejoj ŝajnus
         al ili ludo...</p>

         <p class="p">La fruktodoneco de la tero pligrandiĝus post kelke da jaroj, nia mizera
         popolo ripozus kaj, antaŭ kiam mortus la lasta sklavo, la ŝtato jam
         estus reakirinta la antaŭajn riĉaĵojn kaj potencon... 
         Kaj ĉion ĉi detruos la pastroj, per kelke da arĝentaj ladoj, kovritaj
         per skribaĵo, kaj kelke da brikoj, signitaj per sagformaj literoj, kiujn
         neniu el ni komprenas!...</p> 

         <p class="p">Aŭskultinte la plendojn de l' princo, Tutmozis leviĝis de la seĝo, atente
         trarigardis la najbarajn ĉambrojn, ĉu iu ne aŭskultas ilin, poste ree
         sidiĝis apud Ramzes kaj komencis murmureti:</p> 

         <p class="p">― Kuraĝon, sinjoro! Laŭ miaj scioj, la tuta aristokrataro, ĉiuj superaj
         oficiroj aŭdis ion pri la traktato kaj indignas. Donu nur signon, kaj ni
         rompos la traktatajn brikojn sur la kapo de Sargon, eĉ de Assar...</p>

         <p class="p">― Sed tio estus ribelo kontraŭ lia sankteco?... ― same mallaŭte
         respondis Ramzes.</p> 

         <p class="p">Tutmozis faris malgajan mienon.</p>

         <p class="p">― Mi ne volus ― diris li ― sangigi vian koron, sed... Via patro
         egala al la plej altaj dioj, estas danĝere malsana.</p>

         <p class="p">― Tio ne estas vera!... ― diris la princo, rapide leviĝante.</p>

         <p class="p">― Tio estas vera, sed vi ne perfidu vin, ke vi scias pri tio. Lia
         sankteco estas tre laca de la estado sur la tero kaj jam deziras foriri.
         Sed la pastroj haltigas lin, kaj vin ne alvokas Memfison, por sen malhelpoj 
	 subskribi la traktaton kun Asirio.</p>

         <p class="p">― Perfiduloj!... perfiduloj!... ― murmuretis la princo furioze.</p>

         <p class="p">― Tial vi povos facile rompi la traktaton, kiam vi suriros la tronon
         post via patro (li vivu eterne!).</p>

         <p class="p">La princo ekmeditis.</p>

         <p class="p">― Pli facile estas ― diris li ― fari traktaton, ol rompi ĝin...</p>

         <p class="p">― Ankaŭ rompi estas facile! ― ekridetis Tutmozis. ― Ĉu ne ekzistas
         en Azio sendisciplinaj popoloj, kiuj invados niajn limojn?... Ĉu la dia
         Nitager ne staras garde kun sia armeo, por forpuŝi ilin kaj transporti
         la militon en iliajn landojn?... Ĉu vi pensas, ke Egipto ne trovos virojn
         por la armeo kaj trezorojn por la milito?... Ni iros ĉiuj, ĉar ĉiu povas
         ion gajni kaj iom certigi sian sorton... La trezoroj kuŝas en la temploj...
         Kaj en Labirinto!...</p>

         <p class="p">― Kiu elprenos ilin de tie? ― intermetis la princo kun dubanta
         mieno.</p>

         <p class="p">― Kiu?... Ĉiu nomarĥo, ĉiu oficiro, ĉiu nobelulo faros tion, se nur
         li havos la ordonon de l' faraono, kaj... la pli junaj pastroj montros al
         ni la vojon al la kaŝejoj...</p>

         <p class="p">― Ili ne kuraĝos... La puno de l' dioj...</p>

         <p class="p">― Ĉu ni estas kamparanoj aŭ paŝtistoj por timi la diojn, kiujn mokas
         Hebreoj, Fenicianoj kaj Grekoj, kaj unua ajn dungita soldato ofendas
         senpune?... La pastroj elpensis sensencaĵojn pri la dioj, je kiuj ili mem
         ne kredas. Vi ja scias, ke en la temploj ili konas nur la Solan... Ili
         faras la miraklojn, kiujn ili mem ridas... Nur la kamparano batas per
         la frunto antaŭ la statuoj; sed jam la laboristoj dubas pri la ĉiopoveco
         de Oziriso, Horuso kaj Seto, la skribistoj trompas la diojn en la kalkuloj,
         kaj la pastroj uzas ilin, kiel ĉenon kaj seruron, por gardi siajn trezorojn.
         Ho, ho! pasis jam la tempoj, ― daŭrigis Tutmozis ― kiam la tuta
         Egipto kredis ĉion, kion oni komunikis al ĝi el la temploj. Hodiaŭ ni
         ofendas la feniciajn diojn, Fenicianoj niajn, kaj neniun frapas la 
	 tondroj...</p>

         <p class="p">La vic-reĝo atente rigardis Tutmozison.</p>

         <p class="p">― De kie tiaj pensoj venas en vian kapon? ― demandis li. ― Antaŭ
         nelonge ja vi paliĝis, kiam vi aŭdis la vorton: pastro...</p>

         <p class="p">― Ĉar mi estis sola. Sed hodiaŭ, kiam mi eksciis, ke la tuta nobelularo 
	 havas la saman opinion, mi sentas pli da kuraĝo...</p>

         <p class="p">― Kiu parolis al la nobeluloj kaj al vi pri la traktato kun Asirio?</p>

         <p class="p">― Dagon kaj aliaj Fenicianoj ― respondis Tutmozis. ― Ili eĉ proponis 
	 sin, kiam venos ĝusta momento, por ribeligi Aziajn gentojn, kio
         donos al ni pretekston transpaŝi la limojn. Kaj kiam ni jam ekiros la
         vojon al Ninivo, Fenicianoj kaj iliaj liganoj kuniĝos kun ni... Kaj vi
         havos armeon, kian ne posedis Ramzes Granda!...</p>

         <p class="p">Al la princo ne plaĉis tia fervoro de Fenicianoj; sed li silentis pri ĝi.
         Li demandis:</p>

         <p class="p">― Kaj kio okazos, se la pastroj ekscios pri viaj babiladoj?... Vere
         neniu el vi evitos la morton!</p>

         <p class="p">― Ili ekscios pri nenio ― gaje respondis Tutmozis. ― Ili tro konfidas 
	 al sia potenco, malbone pagas la spionojn kaj forpuŝis de si la
         tutan Egipton per sia avideco kaj malhumileco. La aristokrataro, armeo,
         skribistoj, laboristoj, eĉ malsuperaj pastroj atendas nur signalon por
         kuri en la templojn, preni la trezorojn kaj meti ilin antaŭ la piedoj de
         l' trono. Kiam la trezoroj ekmankos al ili, la sanktaj viroj perdos
         tutan povon. Ili eĉ ĉesos fari miraklojn, ĉar eĉ por tio estas necesaj
         oraj ringoj...</p>

         <p class="p">La princo direktis la interparoladon al aliaj temoj, fine li donis signon
         al Tutmozis, ke li povas foriri.</p>

         <p class="p">Kiam li restis sola, li komencis mediti.
         Li estus ravita per la malamika stato de la spiritoj de la nobeluloj al
         la pastroj kaj per la batalemaj instinktoj de la plej altaj klasoj, se la
         fervoro ne eksplodus tiel subite kaj se post ĝi ne kaŝus sin... Fenicianoj.</p>

         <p class="p">Tio igis la kronprincon esti singarda; ĉar li komprenis, ke en la
         aferoj de Egipto pli bone estas konfidi al la patriotismo de l' pastroj, ol
         al la amikeco de Fenicianoj.</p>

         <p class="p">Sed li rememoris la vortojn de l' patro, ke Fenicianoj estas verdiraj
         kaj fidelaj, kiam tion postulas ilia propra utilo. Por Fenicianoj sendube
         estis tre grave ne fali en la manojn de Asirianoj. Kaj oni povis fidi al
         ili, kiel al liganoj, en okazo de milito, ĉar la malvenkon de Egiptanoj
         ili, antaŭ ĉio, eksentus sur sia dorso.</p>

         <p class="p">Aliflanke Ramzes ne suspektis, ke la pastroj, eĉ farante tiel malhonoran 
	 traktaton kun Asirio, havis perfidajn intencojn. Ne, ili ne
         estis perfiduloj, sed maldiligentaj altranguloj. Al ili plaĉas la paco, ĉar
         la milito pligrandigus la povon de l' faraono, kaj ilin ĝi devigus fari
         grandajn elspezojn.</p>

         <p class="p">Kaj tial la juna princo, malgraŭ la manko de sperto, komprenis, ke
         li devas esti singarda, ne rapidi, neniun kondamni, sed ankaŭ al neniu
         tro konfidi. Li jam decidis militon kontraŭ Asirio, ne tial ke deziris
         ĝin la nobeluloj kaj Fenicianoj, sed ĉar Egipto bezonis trezorojn kaj
         sklavojn.</p>

         <p class="p">Sed decidinte la militon, li volis agi prudente. Li volis iom post iom
         konvinki la pastrojn, kaj nur en okazo de ilia kontraŭstaro, frakasi ilin
         per la armeo kaj nobelularo.</p>

         <p class="p">Kaj ĝuste kiam la sankta Mefres kaj Mentezufis ridis la antaŭdiron
         de Sargon, ke la princo ne cedos al la pastroj, jam tiam la kronprinco
         havis pretan planon, kiel surmeti al ili jugon, kaj vidis, kiajn rimedojn
         li havas por tio. Li lasis al la estonteco la elekton de l' momento kaj
         maniero konduki la batalon.</p>

         <p class="p">― La tempo alportas la plej bonajn konsilojn! ― diris li al si.</p>

         <p class="p">Li estis trankvila kaj kontenta, kiel homo, kiu post longa ŝanceliĝo,
         eksciis kion fari, kaj posedas la kredon al la propraj fortoj. Por forigi
         la lastajn postesignojn de la ekscito, li iris al Sara.</p>

         <p class="p">La ludo kun la filo ĉiam kvietigis lian ĉagrenon kaj plenigis per
         sereno lian koron.</p>

         <p class="p">Li trapasis la ĝardenon, eniris en la domon de sia unua amatino kaj
         ree trovis ŝin en larmoj.</p>

         <p class="p">― Ho Sara! ― ekkriis li. ― Se vi havus Nilon en via brusto, vi
         scius elverŝi ĝin en larmoj.</p>

         <p class="p">― Mi ne ploros plu... ― respondis ŝi, sed nova rivero ekfluis el ŝiaj
         okuloj.</p>

         <p class="p">― Kio? ― demandis la princo. ― Ĉu ree vi venigis antaŭdiristinon,
         kiu timigas vin per Fenicianoj?</p>

         <p class="p">― Mi ne timas Fenicianinojn, sed Fenicion... ― diris ŝi. ― Ho, vi
         ne scias, sinjoro, kiel abomenaj homoj ili estas...</p>

         <p class="p">― Ili bruligas la infanojn? ― ridis la princo.</p>

         <p class="p">― Vi ne kredas?... ― respondis ŝi, rigardante lin per grandaj okuloj.</p>

         <p class="p">― Fabeloj! Mi ja scias de Hiram, ke tio estas fabeloj...</p>

         <p class="p">― Hiram?... ― ekkriis Sara. ― Li estas la plej granda krimulo!...
         Demandu mian patron, kaj li diros al vi, sinjoro, kiel Hiram logas sur
         siajn ŝipojn junajn knabinojn de malproksimaj landoj kaj, streĉinte la
         velojn, forrabas, por ilin vendi... Estis ĉe ni blondhara sklavino, rabita
         de Hiram. Ŝi furiozis de l' sopiro al sia lando, sed ŝi ne povis diri, kie
         estas ŝia patrujo, kaj ŝi mortis!... Tia estas Hiram, tia estas la abomena
         Dagon kaj ĉiuj ĉi krimuloj...</p>

         <p class="p">― Tio estas ebla, sed ĉu tio ne estas indiferenta por ni? ― demandis
         la princo.</p>

         <p class="p">― Tute ne ― diris Sara. ― Vi, sinjoro, aŭskultas hodiaŭ la konsilojn
         de Fenicianoj, kaj dume niaj Hebreoj malkovris, ke Fenicio volas ekflamigi 
	 militon inter Egipto kaj Asirio... La plej eminentaj feniciaj
         komercistoj, oni diras, faris pri tio terurajn ĵurojn...</p>

         <p class="p">― Por kio ili bezonas militon?... ― demandis la princo kun ŝajna
         indiferenteco.</p>

         <p class="p">― Por kio!... ― ekkriis Sara. ― Ili liveros al vi kaj Asirianoj armilojn, 
	 komercaĵojn kaj novaĵojn, por ĉio postulos duoblan prezon... Ili
         rabos la vunditojn kaj mortintojn de ambaŭ kontraŭuloj... Ili reaĉetos
         de vi kaj de la asiriaj soldatoj la rabitajn objektojn kaj sklavojn... Ĉu
         tio ne sufiĉas?... Egipto kaj Asirio ruiniĝos, Fenicio konstruos novajn
         magazenojn por siaj riĉaĵoj.</p>

         <p class="p">― Kiu instruis al vi tiom da saĝo?... ― ekridetis la princo.</p>

         <p class="p">― Ĉu mi ne aŭdas, kiel mia patro, niaj parencoj kaj konatoj murmuretas 
	 pri tio, time ĉirkaŭrigardante, ĉu oni ne aŭskultas ilin? Fine, ĉu
         mi mem ne konas Fenicianojn? Antaŭ vi, sinjoro, ili kuŝas sur la
         ventroj, vi ne vidas iliajn malsincerajn rigardojn, sed mi ofte vidas
         iliajn okulojn, verdajn de avideco aŭ flavajn de kolero.</p>

         <p class="p">Gardu vin, sinjoro, de Fenicianoj, kiel de venena vipero!...</p>

         <p class="p">Ramzes rigardis Saran kaj senvole komparis ŝian sinceran amon al
         la kalkulemo de la Fenicianino, ŝiajn tuŝantajn eksplodojn kun la
         malvarmo de Kama.</p>

         <p class="p">&quot;Vere! ― pensis li ― Fenicianoj estas venenaj rampaĵoj. Sed se
         Ramzes Granda uzis en la milito leonon, kial mi ne povus uzi viperon
         kontraŭ la malamikoj de Egipto?&quot;</p>

         <p class="p">Ju plastike tamen li imagis la perfidecon de Kama, des pli forte li
         deziris ŝin. La heroaj animoj serĉas iafoje danĝeron.</p>

         <p class="p">Li adiaŭis Saran kaj subite, oni ne scias kial, rememoris, ke Sargon
         lin suspektis pri la nokta atako.</p>

         <p class="p">La princo ekfrapis sian frunton.</p>

         <p class="p">― Ĉu tiu mia samulo ― diris li ― aranĝis la batadon al la ambasadoro? 
	 En tia okazo kiu instigis lin?... Ĉu Fenicianoj?... Kaj se ili
         volis miksi mian personon en tiel malpuran aferon, prave do diras
         Sara, ili estas friponoj, de kiuj mi devas min gardi!...</p>

         <p class="p">Ree vekiĝis en li la kolero, kaj la princo decidis tuj solvi la demandon.
         Ĉar la nokto proksimiĝis, Ramzes ne revenante en sian domon, iris
         al Kama.</p> 

         <p class="p">Estis por li indiferente, ke oni povas rekoni lin; kontraŭ la danĝero
         li ja havis la glavon...</p>

         <p class="p">En la palaceto de la pastrino estis lumo, sed neniu servisto atendis
         en la vestiblo.</p>

         <p class="p">&quot;Ĝis nun ― pensis li ― Kama forsendadis la servistojn, kiam mi
         estis venonta. Hodiaŭ ĉu ŝi antaŭsentas min, aŭ akceptas amanton, pli
         feliĉan ol mi?...&quot;</p>

         <p class="p">Li suriris la ŝtuparon, haltis antaŭ la ĉambro de la Fenicianino kaj
         subite forpuŝis la kurtenon. En la ĉambro estis Kama kaj Hiram kaj
         murmuretis pri io.</p>

         <p class="p">― Oh!... mi venas ne ĝustatempe... ― ekiridis la princo. ― Kion mi
         vidas, princo, ankaŭ vi amindumas virinon, al kiu estas malpermesite
         je puno de morto esti favora por la viroj?</p>

         <p class="p">Hiram kaj la pastrino salte leviĝis de la taburetoj.</p>

         <p class="p">― Sendube ― diris la Feniciano, salutante lin ― iu bona spirito
         avertis vin, sinjoro, ke ni parolas pri vi...</p>

         <p class="p">― Ĉu vi preparas por mi ian surprizon? ― demandis la vic-reĝo.</p>

         <p class="p">― Eble!... Kiu scias?... ― respondis Kama, rigardante lin kokete.</p>

         <p class="p">La princo respondis malvarme:</p>

         <p class="p">― Tiuj, kiuj en la estonta tempo volos fari al mi surprizojn, ne
         tuŝegu per sia propra kolo hakilon aŭ ŝnuron... Tio pli mirigus ilin, ol
         min iliaj agoj...</p>

         <p class="p">La rideto glaciiĝis sur la duone malfermitaj lipoj de Kama; Hiram
         paliĝis kaj diris humile:</p>

         <p class="p">― Per kio ni meritis la koleron de nia sinjoro kaj protektanto?...</p>

         <p class="p">― Mi volas scii la veron ― diris la princo, sidiĝante kaj minace
         rigardante Hiramon. ― Mi volas scii: kiu aranĝis la atakon kontraŭ
         la asiria ambasadoro kaj miksis en ĉi tiun krimon la homon, kiu tiel
         similas min, kiel mia dekstra mano la maldekstran.</p>

         <p class="p">― Vi vidas, Kama ― respondis la konsternita Hiram ― mi diris, la
         intimeco de tiu fripono al vi povas alkonduki grandan malfeliĉon... Jen
         vi havas ĝin!... Ni eĉ ne longe atendis.</p>

         <p class="p">La Fenicianino sin ĵetis al la piedoj de l' princo.</p>

         <p class="p">― Mi diros ĉion ― kriis ŝi, ĝemante ― sed vi elĵetu, princo, el via
         koro la koleron kontraŭ Fenicio... Min mortigu, min malliberigu, sed
         ne koleru kontraŭ ĝi.</p>

         <p class="p">― Kiu atakis Sargonon?</p>

         <p class="p">― Likon, Greko, kiu kantas en nia templo ― respondis la Fenicianino, 
	 genuante.</p>

         <p class="p">― Li do tiam kantis apud via domo, kaj li estas tiel simila al mi?...</p>

         <p class="p">Hiram klinis la kapon kaj metis la manon sur la koron.</p>

         <p class="p">― Malavare ni pagis tiun ĉi homon ― diris li ― por tio, ke li similas
         vin, sinjoro... Ni pensis, ke lia mizera persono povos esti utila en okazo
         de malfeliĉo...</p>

         <p class="p">― Kaj li estis utila!... ― interrompis la princo. ― Kie li estas? Mi
         volas vidi ĉi tiun bonegan kantiston... ĉi tiun vivantan mian bildon...</p>

         <p class="p">Hiram disetendis la manojn.</p>

         <p class="p">― Li forkuris, fripono, sed ni trovos lin ― respondis li, ― Se nur
         li ne ŝanĝiĝos en muŝon aŭ en teran vermon...</p>

         <p class="p">― Kaj al mi, ĉu vi pardonos, sinjoro?... ― murmuretis la Fenicianino, 
	 sin apogante sur la genuoj de l' princo.</p>

         <p class="p">― Multe oni pardonas al la virinoj ― respondis la kronprinco.</p>

         <p class="p">― Vi ankaŭ ne venĝos vin al mi?... ― demandis ŝi time Hiramon.</p>

         <p class="p">― Fenicio ― respondis la maljunulo malrapide kaj klare ― plej
         grandan krimon forgesos al tiu, kiu akiros la favoron de nia sinjoro
         Ramzes (li vivu eterne!...).</p>

         <p class="p">― Kio koncernas Likonon ― aldonis li, sin turnante al la princo 
         vi havos lin, sinjoro, vivantan aŭ senvivan...</p>

         <p class="p">Dirinte tion Hiram profunde kliniĝis kaj forlasis la ĉambron, en kiu
         restis la pastrino kun la princo.</p> 

         <p class="p">La sango leviĝis al la kapo de Ramzes. Li ĉirkaŭprenis la genuantan
         Kaman kaj murmuretis:</p>

         <p class="p">― Vi aŭdis, kion diris la nobla Hiram?... Fenicio pardonos al vi la
         plej grandan krimon!... Vere, tiu homo estas fidela al mi... Se li diris
         tiel, kian motivon vi trovos?...</p>

         <p class="p">Kama kisis liajn manojn, murmuretante:</p>

         <p class="p">― Vi akiris min... mi estas via sklavino... Sed hodiaŭ lasu min
         trankvila... respektu la domon, kiu apartenas al la dia Astarte... </p>

         <p class="p">― Vi do transloĝiĝos en mian palacon? ― demandis la princo.</p> 

         <p class="p">― Ho dioj, kion vi diris?... De l' tempo, kiam la suno leviĝas kaj
         malleviĝas okazis neniam, ke pastrino de Astarte... Sed kion fari?...
         Fenicio donas al vi, sinjoro, tian pruvon de respekto kaj sindonemo,
         kian neniam ricevis iu ajn el ĝiaj filoj... </p>

         <p class="p">― Do?... ― interrompis la princo, karesante ŝin.</p>

         <p class="p">― Sed ne hodiaŭ kaj ne ĉi tie... ― petegis ŝi.</p>

<hr>
<div class="footer"><a href="XIII.html">ĈAPITRO XIII &gt;&gt;</a></div>
</body>
</html>
