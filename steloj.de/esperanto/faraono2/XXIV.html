<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XXIV</title>
</head>
<body background="../bld/papero.jpg">
<div class="header">
<span class="header_left"><a href="XXIII.html">&lt;&lt; ĈAPITRO XXIII</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XXIV</h3>

         <p class="first_p">Ĉe la leviĝo de l'suno la dudek unuan de Hator, en la tendaron apud
         Sodaj Lagoj venis el Memfiso ordono, laŭ kiu tri regimentoj devis marŝi
         Libion kaj resti garnizone en la urboj, la resto de la egipta armeo kun
         la kronprinco devis reveni hejmen.</p> 

         <p class="p">La armeo akceptis la ordonon per ĝojaj krioj, ĉar la kelktaga restado
         en la dezerto jam komencis esti peza por ili. Malgraŭ la transportoj el
         Egipto kaj el la venkita Libio, oni ne havis tro multe da nutraĵo; la
         akvo en la putoj, rapide elfositaj, jam estis elĉerpita; la suna fajro
         bruligis la korpon, la flavruĝa sablo pikis la pulmojn kaj okulojn. La
         soldatoj komencis malsaniĝi je disenterio kaj je inflamo de l' palpebroj.</p>

         <p class="p">Ramzes ordonis kunmeti la tendojn. Tri regimentojn de aŭtoĥtonaj
         Egiptanoj li sendis Libion, admonante la soldatojn delikate agi kun la
         loĝantoj kaj neniam vagi unuope. La reston de la armeo li direktis
         al Memfiso, lasinte malgrandan garnizonon en la fortikaĵo kaj en la
         vitrofandejo.</p>

         <p class="p">Je la naŭa horo matene, malgraŭ la terura varmego, ambaŭ armeoj 
         jam ekmarŝis: unu al la nordo, la alia al la sudo.</p>

         <p class="p">Tiam al la kronprinco proksimiĝis la sankta Mentezufis kaj diris:</p>

         <p class="p">― Bone estus, se via ekscelenco povus pli frue atingi Memfison. En
         la mezo de la vojo atendos vin freŝaj ĉevaloj...</p>

         <p class="p">― Do mia patro estas danĝere malsana? ― ekkriis la princo.</p>

         <p class="p">La pastro klinis la kapon.</p>

         <p class="p">La princo lasis al Mentezufis la superan komandon, petante lin, ke 
         li en nenio ŝanĝu la donitajn ordonojn, ne interkonsiliĝinte kun la civilaj
         generaloj. Kaj li mem, preninte Pentueron, Tutmozison kaj dudek plej
         bonajn aziajn rajdistojn, rapide ektrotis al Memfiso.</p>

         <p class="p">Post kvin horoj ili atingis la mezon de la vojo, kaj kiel diris 
	 Mentezufis, ili trovis tie freŝajn ĉevalojn kaj novan sekvantaron. La Azianoj
         restis tie, la princo kun siaj du kunuloj kaj kun la nova eskorto, post
         mallonga ripozo, ekveturis antaŭen.</p>

         <p class="p">― Ve al mi! ― ĝemis la eleganta Tutmozis. ― Ne sufiĉas, ke jam
         de kvin tagoj mi ne banis min kaj ne vidis la rozan oleon, sed mi devas
         ankoraŭ plenumi du streĉitajn marŝojn en unu tago!... Mi estas certa,
         ke kiam ni atingos Memfison, neniu dancistino volos ekrigardi min...</p>

         <p class="p">― En kio vi estas pli bona ol mi? ― demandis la princo.</p>

         <p class="p">― Mi estas pli delikata! ― sopiris Tutmozis. ― Vi, princo, kutimis
         al la rajdado, kiel Hiksos, kaj Pentuer povus vojaĝi eĉ sur ruĝe brulanta
         fero. Sed mi, tiel delikata...</p>

         <p class="p">Ĉe la subiro de la suno la vojaĝantoj venis al alta monteto, de kies
         supro sin sternis antaŭ ili eksterordinara pentraĵo. De malproksime oni
         vidis la verdan valon de Egipto, kaj sur ĝia fono, kvazaŭ vico de ruĝaj
         flamoj, brilis la triangulaj piramidoj. Iom dekstre de la piramidoj, la
         suproj de la pilonoj de Memfiso, envolvita en bluetan nebulon, ankaŭ
         ŝajnis bruli.</p>

         <p class="p">― Antaŭen!... Antaŭen!... ― insistis la princo.</p>

         <p class="p">Post momento ree ĉirkaŭis ilin la flavruĝa dezerto kaj ree ekbrilis la
         vico de la piramidoj, ĝis fine ĉio fandiĝis en pala krepusko.</p>

         <p class="p">Kiam falis la nokto, la vojaĝantoj atingis la grandegan landon de
         la mortintoj, kiu sur la maldekstra bordo de la rivero sur la altaĵoj
         okupis spacon da kelkdeko da kilometroj.</p>

         <p class="p">Tie dum la Antikva Ŝtato oni enterigis por eterne Egiptanojn: la
         reĝojn en grandegaj piramidoj, la princojn kaj altrangulojn en malpli
         grandaj, la simplulojn en terdomoj. Tie ripozis milionoj da mumoj ne
         nur de homoj, sed ankaŭ de hundoj, katoj, birdoj, unuvorte de ĉiuj
         estaĵoj, kiuj estis karaj al la homo dum lia vivo.</p>

         <p class="p">En la tempoj de Ramzes, oni transportis Tebojn la reĝan kaj riĉulan
         tombejon, kaj en la najbaraĵo de la piramidoj oni enterigadis nur 
	 kamparanojn kaj metiistojn de la ĉirkaŭaĵo.</p>

         <p class="p">Inter la dissemitaj tomboj la princo kaj lia sekvantaro renkontis areton
         da homoj, glitantaj kiel ombroj.</p>

         <p class="p">― Kiu vi estas? ― demandis la estro de la eskorto.</p>

         <p class="p">― Ni estas malriĉaj servistoj de l' faraono, kaj ni revenas de niaj
         mortintoj... Ni alportis al ili iom da rozoj, biero kaj plataj kukoj...</p>

         <p class="p">― Eble vi vizitis ankaŭ fremdajn tombojn?</p>

         <p class="p">― Ho dioj! ― ekkriis unu el la aro ― ĉu ni estus kapablaj al tia
         sakrilego?... Nur la malvirtaj Tebanoj (sekiĝu iliaj brakoj!) 
	 maltrankviligas la mortintojn, por drinki ilian propraĵon en la drinkejo.</p>

         <p class="p">― Kion signifas la fajroj tie, norde? ― intermetis la princo.</p>

         <p class="p">― Sendube, sinjoro, vi venas de malproksime, se vi ne scias tion ―          oni respondis. ― Morgaŭ ja revenas nia kronprinco kun la venka armeo...
         Granda militestro!... En unu batalo li rompis la mizerajn Libianojn...
         La popolo eliris el Memfiso, por solene saluti lin... Tridek mil kapoj...
         Kia krio leviĝos!...</p>

         <p class="p">― Mi komprenas ― murmuretis la princo al Pentuer. ― La sankta
         Mentezufis sendis min antaŭe, por ke mi ne partoprenu en la triumfa
         iro... Sed estu tiel, hodiaŭ...</p>

         <p class="p">La ĉevaloj estis lacaj kaj oni devis halti. La princo sendis kelke da
         rajdistoj mendi ŝipojn sur la rivero, kaj la reston de la sekvantaro li
         haltigis apud aro de palmoj, kiuj tiam kreskis inter la piramidoj kaj
         la sfinkso.</p>

         <p class="p">La piramidoj formas nordan finon de la grandega tombejo. Sur ebenaĵo, 
	 kies supraĵo ne superas unu kvadratan kilometron, kovrita de kreskaĵoj 
	 de la dezerto, dense staras multenombraj tomboj kaj malgrandaj
         piramidoj, kiujn superas la tri plej grandaj piramidoj: de Ĥeops, Kefren
         kaj Mikerin, fine Sfinkso. La interspaco inter la kolosaj konstruaĵoj
         atingas apenaŭ kelkcenton da paŝoj. La tri piramidoj staras en unu
         vico, de la nord-oriento al la sud-okcidento; oriente de ĉi tiu linio, plej
         proksime de Nilo kuŝas Sfinkso, ĉe kies piedoj sin etendis la subtera
         templo de Horus.</p>

         <p class="p">La piramidoj, kaj precipe la piramido de Ĥeops, kiel verko de la
         homa laboro, timigas per sia grandeco. Tio estas pinta ŝtona monteto,
         tridek kvin etaĝojn alta (cent tridek kvin metrojn), staranta sur kvadrata
         fundamento, kies ĉiu flanko estas ĉirkaŭ tricent kvindek paŝojn longa
         (ducent dudek sep metrojn). La piramido okupas kvin hektarojn, kaj
         ĝiaj kvar triangulaj muroj kovrus naŭ hektarojn. Por konstrui ĝin oni
         uzis tian amason da ŝtonoj, ke ili sufiĉus por muro pli alta ol la homa
         kresko, duonon da metro larĝa, du mil kvincent kilometrojn longa!...</p>

         <p class="p">Kiam la princa sekvantaro metis la tendojn sub la mizeraj arboj, kelke
         da soldatoj serĉis akvon, aliaj eltiris biskvitojn el la sakoj, Tutmozis
         falis teren kaj ekdormis. La princo kaj Pentuer komencis promeni kaj
         interparoli.</p>

         <p class="p">La nokto estis tiel luma, ke oni povis vidi de unu flanko la grandegajn
         siluetojn de la piramidoj, de la alia la figuron de Sfinkso, kiu kompare
         kun ili ŝajnis malgranda.</p>

         <p class="p">― Mi estas ĉi tie jam la kvaran fojon ― diris la princo ― kaj ĉiam
         mian koron plenigas la mirego kaj sopiro. Kiam mi studis ankoraŭ en
         la supera lernejo, mi pensis, ke ricevinte la tronon, mi konstruos ion
         pli faman ol la piramido de Ĥeops. Sed hodiaŭ mi ridas mian propran
         malprudenton, kiam mi rememoras, ke la granda faraono pagis mil
         sescent talentojn 
  [<i>ĉirkaŭ dek milionoj da frankoj</i>]
 
	 nur por la legomoj por la laboristoj... Kie mi prenus
         mil sescent talentojn, eĉ nur tiom da homoj!</p>

         <p class="p">― Ne enviu, sinjoro, Ĥeopson ― respondis la pastro. ― Aliaj faraonoj
         lasis pli bonajn verkojn: lagojn, kanalojn, ŝoseojn, templojn kaj 
	 lernejojn.</p>

         <p class="p">― Ĉu oni povas kompari tion kun la piramidoj?</p>

         <p class="p">― Certe ne ― vive respondis la pastro. ― Por mi kaj por la tuta
         popolo ĉiu piramido estas granda krimo, kaj la plej granda ― tiu de
         Ĥeops...</p>

         <p class="p">― Vi troas ― penis trankviligi lin la princo.</p>

         <p class="p">― Tute ne. Sian grandan tombon la faraono konstruis tridek jarojn,
         dum kiuj cent mil homoj laboris ĉiujare po tri monatoj. Kaj kia estas
         la utilo de tia laboro?... Kiun ĝi nutris, resanigis, vestis?... Kontraŭe,
         ĉiujare dum la laboro pereis dek ĝis dudek mil homoj... Alivorte la
         tombo de Ĥeops postulis kvincent mil kadavrojn... Kaj kiom da sango,
         larmoj, suferoj, kiu povus ilin kalkuli? Jen kial, sinjoro, oni ne devas
         miri, ke la egipta kamparano ankoraŭ hodiaŭ kun timo rigardas al la
         okcidento, kie la horizonton superstaras la sangaj aŭ nigraj siluetoj de
         la piramidoj. Ili ja estas atestantoj de liaj turmentoj kaj vana laboro...
         Kaj kiam oni pensas, ke ĉiam estos same, ĝis kiam ĉi tiuj pruvoj de la
         homa malhumileco disfalos kaj fariĝos polvo... Sed kiam tio okazos! Jam
         tri mil jarojn ili timigas nin per sia aspekto, kaj iliaj muroj estas 
	 ankoraŭ glataj kaj la grandegaj surskriboj ― legeblaj.</p>

         <p class="p">― En tiu nokto, en la dezerto vi alie parolis ― intermetis la princo.</p>

         <p class="p">― Ĉar tiam mi ne rigardis ilin. Sed kiam mi havas ilin antaŭ la
         okuloj, kiel nun, ĉirkaŭas min la ploregantaj spiritoj de la turmentitaj
         kamparanoj kaj murmuretas: &quot;Rigardu, kion oni faris kun ni!... 
	 Tamen ankaŭ niaj ostoj sentis la doloron kaj sopiris al la ripozo...&quot;</p>

         <p class="p">Ramzeson malagrable impresis ĉi tiu eksplodo.</p>

         <p class="p">― Mia sankta patro ― diris li post momento ― alie prezentis al mi
         ĉi tiujn aferojn. Kiam ni estis ĉi tie antaŭ kvin jaroj, la dia sinjoro
         rakontis al mi la jenan historion:</p>

         <p class="p">&quot;Dum la regado de l' faraono Tutmozis, venis etiopiaj senditoj por
         difini la sumon de la pagotaj tributoj. Tio estis malhumila popolo! Ili
         diris, ke unu perdita milito signifas nenion, ĉar en la dua la sorto povas
         esti favora por ili, kaj kelke da monatoj ili marĉandis pri la tributo.
         Vane la saĝa reĝo, volante delikate klarigi al ili, montris al ili niajn
         ŝoseojn kaj kanalojn. Ili respondis, ke en sia lando ili havas la akvon
         senpage, kie ili volas. Vane oni malkovris al ili la trezorejojn de la
         temploj, ili diris, ke ilia tero kaŝas pli multe da oro kaj multekostaj
         ŝtonoj, ol la tuta Egipto. Vane la sinjoro ekzercis antaŭ ili siajn armeojn,
         ili respondis, ke Etiopianoj estas pli multenombraj, ol la soldatoj de lia
         sankteco. Tiam la faraono alkondukis ilin en ĉi tiun lokon, kie ni staras
         kaj montris al ili la piramidojn. La etiopiaj senditoj ĉirkaŭiris ilin, legis
         la surskribojn kaj... en la sekvinta tago subskribis la traktaton, kian
         oni postulis de ili.&quot; ― Ĉar mi ne komprenis la historion, ― daŭrigis Ramzes
         ― mia sankta patro klarigis ĝin al mi. &quot;Filo ― diris li 
	 ― ĉi tiuj piramidoj 
	 estas la eterna pruvo de la superhoma potenco de Egipto. Se iu
         homo dezirus konstrui al si piramidon, li kunmetus malgrandan amaseton
         da ŝtonoj kaj post kelke da horoj li forlasus la laboron, demandinte
         sin mem: por kio ĝi servos al mi? Dek, cent aŭ mil homoj amasigus
         iom pli multe da ŝtonoj, kunŝutus ilin senorde kaj forlasus la laboron
         post kelke da tagoj. Ĉar por kio servus la laboro? Sed kiam egipta
         faraono, kiam la egipta ŝtato decidas amasigi ŝtonojn, ĝi kunpelas
         milojn da homoj kaj konstruas eĉ kelkdekon da jaroj, ĝis kiam estos
         finita la laboro. Ne grave estas, ĉu la piramidoj estis necesaj. Estas
         grave, ke la volo de l' faraono, unufoje esprimita, estu plenumita.&quot; Jes
	 Pentuer, la piramido ne estas la tombo de Ĥeops, sed la <em>volo</em> de Ĥeops.
         Volo, kiu posedas pli da plenumantoj, ol iu ajn reĝo en la mondo, kaj
         tian ordon kaj persiston en la agado, kiel la dioj. Ankoraŭ en la lernejo
         oni instruis al mi, ke la volo estas granda forto, la plej granda forto
         en la mondo. Kaj tamen la homa volo povas levi apenaŭ unu ŝtonon.
         Kiel granda estas do la volo de l' faraono, kiu amasigis monton da
         ŝtonoj nur tial, ke tiel plaĉis al li, eĉ sen iu ajn celo.</p>

         <p class="p">― Ĉu ankaŭ vi, sinjoro, volus same pruvi vian potencon?... ― 
	 demandis subite Pentuer.</p> 

         <p class="p">― Ne ― respondis la princo sen ŝanceliĝo. ― Kiam la faraonoj jam
         unu fojon montris sian potencon, ili povas esti kompatemaj. Se nur oni
         ne provus kontraŭstari iliajn ordonojn... </p>

         <p class="p">― Kaj ĉi tiu junulo havas apenaŭ dudek tri jarojn! ― diris al si la 
         timigita pastro.</p>

         <p class="p">Ili sin turnis al la rivero kaj iom da tempo iris silente.</p>

         <p class="p">― Kuŝiĝu, sinjoro ― diris la pastro ― ekdormu. Ni faris ne malgrandan 
	 vojaĝon.</p>

         <p class="p">― Ĉu mi povas ekdormi?... ― respondis la princo. ― Jen ĉirkaŭas .
         min miloj da kamparanoj, kiuj, laŭ via diro, pereis dum la konstruado
         de la piramidoj (kvazaŭ sen la piramidoj ili povus vivi eterne!). Jen mi 
         pensas pri mia sankta patro, kiu eble agonias en ĉi tiu momento... La
         kamparanoj suferas, la kamparanoj verŝas la sangon!... Sed kiu pruvos
         al mi, ke mia patro ne pli suferas sur sia multekosta lito, ol viaj kamparanoj, 
	 portantaj varmegajn ŝtonojn?... La kamparanoj, ĉiam la kamparanoj!... 
	 Por vi, pastro, nur tiu indas la kompaton, kiun manĝas la
         pedikoj. Tuta aro da faraonoj malsupreniris en la tombojn; kelkaj agoniis
         en doloro, kelkajn oni mortigis. Sed vi ne memoras pri ili, vi pensas nur
         pri la kamparanoj, kies tuta merito estas, ke ili naskis aliajn kamparanojn, 
	 ĉerpis la nilan koton aŭ puŝis en la buŝegojn de siaj bovinoj
         hordeajn globetojn. Kaj mia patro... kaj mi?... Ĉu oni ne mortigis mian
         filon kaj virinon de mia domo? Ĉu estis por mi kompatema Tifono en
         la dezerto? Ĉu ne doloris miaj ostoj post la longa vojaĝo?... Ĉu la libiaj
         sagoj ne fajfis super mia kapo? Ĉu mi havas traktaton kun la malsano,
         doloro, morto, por ke ili estu por mi pli kompatemaj, ol por la 
	 kamparano?... Rigardu tien... La Azianoj dormas kaj trankvilo loĝas en ilia
         brusto; kaj mi, ilia sinjoro, ĉagreniĝas pri la hieraŭa tago kaj 
	 maltrankviliĝas pri la morgaŭa. Demandu centjaran kamparanon, ĉu dum
         tuta sia vivo li suferis tiom da maldolĉo, kiom mi dum la kelke da
         monatoj, kiam mi estis vic-reĝo kaj militestro?...</p>

         <p class="p">Antaŭ ili malrapide, de la fundo de l' nokto eliĝis stranga ombro. Tio
         estis konstruaĵo kvindek paŝojn longa, tri etaĝojn alta, havanta ĉe la
         flanko kvinetaĝan turon de neordinara formo.</p>

         <p class="p">― Kaj Sfinkso ― diris la incitita princo ― pure pastra verko!... Ĉiufoje, 
	 kiam mi vidis ĝin, tage aŭ nokte, ĉiam turmentis min la demando:
         kio tio estas kaj por kio?... La piramidojn mi komprenas. La potenca
         faraono volis montri sian forton, aŭ eble, kio estas pli prudenta, li volis
         garantii al si eternan vivon en trankvilo, kiun neniu ŝtelisto aŭ 
	 malamiko povus rompi. Sed ĉi tiu Sfinkso!... Sendube tio estas nia sankta
         pastraro, kiu havas tre grandan kaj saĝan kapon, kaj sube leonajn
         ungegojn... Abomena statuo, enigma, kiu ŝajnas esti fiera, ke apud ĝi
         ni havas aspekton de akridoj. Ĝi estas nek homo, nek besto, nek ŝtonego... 
	 Kio do ĝi estas? kian signifon ĝi havas? Kaj ĝia rideto... Vi
         admiras la eternan vivon de l' piramidoj ― ĝi ridetas; vi iras paroli kun
         la tomboj ― ĝi ankaŭ ridetas. Ĉu verdiĝas la kampoj de Egipto, ĉu
         Tifono pelas siajn fajrajn ĉevalojn, ĉu sklavo serĉas liberecon en la
         dezerto, ĉu Ramzes Granda revenas kun la venkitaj popoloj ― ĝi havas
         por ĉiuj la saman senvivan rideton. Dek naŭ reĝaj dinastioj pasis, kiel
         ombroj, ĝi ridetis kaj ridetus, se Nilo sekiĝus kaj Egipto pereus sub
         la sabloj. Ĉu tio ne estas monstro, tiom pli terura, ke ĝi havas dolĉan
         homan vizaĝon? Ĝi mem eterna, neniam ĝi sentis malĝojon pri la
         vanteco de la mondo, plena de mizeroj.</p>

         <p class="p">― Ĉu vi ne memoras, sinjoro, la vizaĝojn de l' dioj ― intermetis
         Pentuer ― aŭ ĉu vi ne vidis mumon? Ĉiuj senmortaj same trankvile
         rigardas la aferojn, kiuj pasas. Eĉ la homo, se li mem jam pasis.</p>

         <p class="p">― La dioj iafoje favore aŭskultas niajn petojn ― diris la princo
         kvazaŭ al si mem. ― Sed ĝin kortuŝas nenio. Ĝi ne estas kompato, sed
         grandega sarkasmo kaj timo. Se mi scius, ke en ĝia buŝo sin kaŝas
         antaŭdiro por mi, aŭ rimedo relevi la ŝtaton, eĉ tiam mi ne kuraĝus
         ĝin demandi. Jen kia ĝi estas ĉi tiu verko kaj bildo de l' pastroj. Ĝi
         estas pli malbona ol la homo, ĉar ĝi havas leonan korpon; pli malbona
         ol la besto, ĉar ĝi havas homan kapon; pli malbona ol la ŝtonego, ĉar
         en ĝi sin kaŝas nekomprenebla vivo. </p>

         <p class="p">En ĉi tiu momento alflugis al ili ĝemantaj kaj sufokitaj voĉoj, kies
         fonton ne eble estis difini.</p>

         <p class="p">― Ĝi kantas?... ― demandis la princo kun miro.</p>

         <p class="p">― Ne. Oni kantas en la subtera templo ― respondis la pastro. ― Sed
         kial ili preĝas en ĉi tiu horo?</p>

         <p class="p">― Prefere diru al mi, kial ili preĝas, kiam neniu vidas ilin?</p>

         <p class="p">Pentuer, rapide sin orientinte, iris tien, de kie flugis la kantoj. La
         princo trovis ŝtonon, sur kiu oni povis sin apogi, kaj laca sidiĝis. Li
         etendis la manojn post la kapo, sin klinis posten kaj rigardis la 
	 grandegan vizaĝon de Sfinkso.</p>

         <p class="p">Malgraŭ la foresto de la lumo, oni vidis klare la nehomajn trajtojn:
         la ombro aldonis al ili karakteron kaj vivon. Ju pli longe la princo
         rigardis la vizaĝon, des pli klare li sentis, ke lia opinio estis antaŭjuĝo
         kaj ke lia malamikeco estis senbaza.</p>

         <p class="p">Sur la vizaĝo de Sfinkso estis nenia krueleco, sed rezignacio. En ĝia
         rideto estis nenia sarkasmo, sed melankolio. Ĝi ne mokis la mizeron
         kaj vantecon de la homa vivo, ĝi ne vidis ilin.</p>

         <p class="p">Ĝiaj okuloj, plenaj de esprimo, rigardis trans Nilon, al landoj, kiuj
         por la homa rigardo kunfluas kun la horizonto. Ĉu ĝi observis la 
	 maltrankviligan kreskon de la asiria regno? la naskiĝon de Grekujo? la
         trudeman kuradon de Fenicianoj? la estontajn okazojn sur la bordoj de
         Jordano? Kiu divenos?...</p>

         <p class="p">La princo estis certa pri unu, ke ĝi rigardas, pensas kaj atendas ion
         kun trankvila rideto, inda de supernatura estaĵo. Ankaŭ ŝajnis al li,
         ke kiam tiu io aperos sur la horizonto, Sfinkso leviĝos kaj iros renkonte
         al ĝi.</p>

         <p class="p">Kio ĝi estos kaj kiam?... Mistero, kies graveco estis klare desegnita
         sur la eterna vizaĝo. Sed tio devas okazi subite, ĉar Sfinkso de jarcentoj
         ne fermas la okulojn kaj rigardas, ĉiam rigardas...</p>

         <p class="p">Dume Pentuer trovis la fenestron, tra kiu el la subtero fluis la ĝema
         pastra kanto:</p>

	 <p class="p">
<i>Ĥoro I. </i>― Leviĝu, radianta kiel Izido, kiel leviĝas Sotis sur la 
	 firmamento en la komenco de la suna jaro.</p>

         <p class="p">
<i>Ĥoro II. </i>― La dio Amon-Ra estis ĉe mia dekstra kaj maldekstra
         flanko. Li mem metis en miajn manojn la regadon de la tuta mondo,
         helpante min faligi miajn malamikojn.</p>

         <p class="p">
<i>Ĥoro I. </i>― Vi estis ankoraŭ juna, vi portis plektitajn harojn, sed en
         Egipto nenio fariĝis sen via ordono, neniam oni metis la unuan ŝtonon
         de konstruaĵo sen via ĉeesto.</p>

         <p class="p">
<i>Ĥoro II. </i>― Mi venis al Vi, estro de l' dioj, granda dio, sinjoro de la
         suno. Tum promesas al mi, ke aperos la suno kaj ke mi estos simila
         al ĝi, kaj Nilo, ke mi ricevos la tronon de Oziriso kaj posedos ĝin por 
         ĉiam.</p>

         <p class="p">
<i>Ĥoro I. </i>― Vi revenis en paco, estimata de la dioj, estro de du mondoj,
         Ra-Mer-amen-Ramzes. Mi garantias al vi regadon eternan, la reĝoj
         proksimiĝos al vi kaj honoros vin.</p>

         <p class="p">
<i>Ĥoro II. </i>― Ho vi, vi Oziriso Ramzes, eterne vivanta filo de la ĉielo,
         naskita de la diino Nut. Ĉirkaŭu vin via patrino per la ĉiela mistero kaj
         permesu, ke vi fariĝu dio, ho vi, vi Oziriso-Ramzes. 
  [<i>Tombaj surskriboj</i>]
</p>

         <p class="p">― Do la sankta sinjoro jam mortis!... ― diris al si Pentuer.</p>

         <p class="p">Li foriris de l' fenestro kaj proksimiĝis al la loko, kie sidis la 
	 kronprinco, dronanta en revoj.</p>

         <p class="p">La pastro ekgenuis antaŭ li, falis sur la vizaĝon kaj ekkriis:</p>

         <p class="p">― Saluton al vi, faraono, estro de l' mondo!...</p>

         <p class="p">― Kion vi diras?... ― ekkriis la princo, salte leviĝante.</p>

         <p class="p">― La Dio Sola kaj Ĉiopova verŝu sur vin saĝon kaj forton, kaj feliĉon
         sur vian popolon...</p>

         <p class="p">― Leviĝu. Pentuer... Do mi... do mi...</p>

         <p class="p">Subite li prenis la pastron je la brako kaj turnis lin al Sfinkso.</p>

         <p class="p">― Ekrigardu ĝin ― diris li.</p>

         <p class="p">Sed oni vidis neniun ŝanĝon en la vizaĝo kaj en la figuro de la koloso.
         Unu faraono transpasis la limon de la eterneco, alia leviĝis kiel la suno,
         sed la ŝtona vizaĝo de la dio aŭ monstro restis la sama. Sur la lipoj
         delikata rideto por la teraj potencoj kaj gloro, en la rigardo atendado
         de io, kio devas okazi, sed oni ne scias kiam.</p>

         <p class="p">Baldaŭ revenis la senditoj de la rivero kun sciigo, ke la ŝipetoj estos
         pretaj.</p>

         <p class="p">Pentuer eniris inter la palmojn kaj ekkriis:</p>

         <p class="p">― Vekiĝu!... Vekiĝu!...</p>

         <p class="p">La viglaj Azianoj tuj salte leviĝis kaj komencis bridi la ĉevalojn.
         Leviĝis ankaŭ Tutmozis, terure oscedante.</p>

         <p class="p">― Brr!... ― murmuris li ― kia malvarmo!... Apenaŭ mi ekdormis
         kaj jam mi povus rajdi, eĉ ĝis la fino de l' mondo, se nur ne al Sodaj
         Lagoj. Brr!... Mi jam forgesis la guston de la vino, kaj ŝajnas al mi,
         ke miajn manojn komencas kovri haroj, kiel ĉe ŝakalo. Kaj ĝis la palaco
         restis ankoraŭ du horoj. Feliĉaj kamparanoj!... La friponoj dormas
         nun, ne sentas bezonon sin bani, kaj ne iros al la laboro, antaŭ kiam
         la edzinoj ne satnutros ilin per hordea supo. Kaj mi, granda sinjoro
         devas kiel ŝtelisto vagi nokte en la dezerto, sen unu sola guto da akvo
         en la buŝo...</p>

         <p class="p">La ĉevaloj estis pretaj, Ramzes sidiĝis sur la sian. Tiam Pentuer
         proksimiĝis, prenis la bridon kaj kondukis la ĉevalon, piedirante.</p>

         <p class="p">― Kio?... ― demandis la mirigita Tutmozis.</p>

         <p class="p">Sed tuj li alkuris kaj prenis la bridon de la ĉevalo de Ramzes ĉe la
         alia flanko. Kaj tiel iris ĉiuj, silente, mirigitaj per la konduto de l' pastro,
         kaj sentis, ke okazis io grava.</p>

         <p class="p">Post kelkcento da paŝoj finiĝis la dezerto, kaj antaŭ la vojaĝantoj sin
         etendis vojo inter kampoj.</p>

         <p class="p">― Sidiĝu sur la ĉevalojn ― diris Ramzes ― ni devas rapidi.</p>

         <p class="p">― Lia sankteco ordonas sidiĝi! ― ekkriis Pentuer.</p>

         <p class="p">La ĉeestantoj mutiĝis de surprizo. Sed Tutmozis rapide rekonsciiĝis
         kaj metinte la manon sur la glavo, ekkriis:</p> 

         <p class="p">― Vivu eterne, ĉiopova kaj favora nia estro, la faraono Ramzes! </p>

         <p class="p">― Li vivu eterne!... ― kriegis la Azianoj, svingante la armilojn.</p>

         <p class="p">― Mi dankas al vi, fidelaj miaj soldatoj ― respondis la sinjoro.</p>

         <p class="p">Post momento la taĉmento galopis al la rivero.</p>

<hr>
<div class="footer"></div>
</body>
</html>
