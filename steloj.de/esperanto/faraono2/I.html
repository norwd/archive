<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO I</title>
</head>
<body background="../bld/papero.jpg">
<div class="header"><span class="header_center"> <a href="index.html">B. Prus:
      La Faraono</a></span></div>
<hr>
<h3 class="head">ĈAPITRO I</h3>

         <p class="first_p">Ne malproksime de la urbo Pi-Bast estis la templo de l' diino Hator.</p>

         <p class="p">En la monato Paoni (marto, aprilo), en la tago de la somera 
         tagnoktegaleco, ĉirkaŭ la naŭa horo vespere, kiam la stelo
         Sirius estis subironta, antaŭ la pordego de l' templo haltis du vojaĝantaj 
         pastroj kaj unu pentfaranto. Li iris nudpieda, havis cindron sur la kapo 
         kaj estis kovrita per dika ĉifona tuko, sub kiu oni ne povis vidi lian vizaĝon.
         Malgraŭ la luma nokto oni ne povis distingi la fizionomiojn de la
         vojaĝantoj. Ili staris en la ombro de du statuoj de la diino kun bovina
         kapo, kiuj gardis la eniron de la templo kaj favore forigis de la nomeso
         Habu la peston, pereigan superakvon kaj sudajn ventojn.</p>

         <p class="p">Iom ripozinte, la pentanto falis sur la bruston kaj longe preĝis. Poste
         li leviĝis, prenis la kupran martelon kaj ekfrapis. La potenca metala
         sono trakuris la kortojn, resaltis de la dikaj muroj de l' templo kaj
         forflugis super la tritikajn kampojn, super la argilajn domojn de l' 
	 vilaĝanoj, super la arĝentajn akvojn de Nilo, kie la vekitaj birdoj respondis
         al ĝi per malforta ekkrio.</p>

         <p class="p">Post longa momento, post la pordego eksonis murmuro kaj demando:</p>

         <p class="p">― Kiu nin vekas?</p>

         <p class="p">― Dia sklavo, Ramzes ― respondis la pentofaranto.</p>

         <p class="p">― Por kio vi venis?</p>

         <p class="p">― Por la lumo de la saĝo.</p>

         <p class="p">― Kiajn rajtojn vi havas?</p>

         <p class="p">― Mi ricevis la unuan pastran benon kaj dum la grandaj procesioj
         en la interno de l' temploj mi portas la torĉon.</p>

         <p class="p">La pordego larĝe malfermiĝis. En ĝi staris pastro en blanka vesto
         kaj etendinte la manon diris malrapide kaj klare:</p>

         <p class="p">― Eniru. Kiam vi trapasos la sojlon, nia trankvilo ekloĝu en via
         animo kaj plenumiĝu viaj deziroj, por kiuj en humila preĝo vi petegas
         la diojn.</p>

         <p class="p">Kiam la pentofaranto falis al liaj piedoj, la pastro, farante iajn signojn
         super lia kapo, murmuretis:</p>

         <p class="p">― En la nomo de tiu, kiu estas, estis kaj estos... Kiu ĉion kreis...
         Kies spiro estas la eterna vivo kaj plenigas la mondon videblan kaj
         nevideblan...</p>

         <p class="p">Kaj kiam la pordo fermiĝis, la pastro prenis Ramzeson je la mano.
         En la krepusko, inter grandegaj kolonoj de la vestiblo, li kondukis lin
         al la destinita por li ĉambro. Tio estis malgranda ĉelo, lumigata per
         peĉa torĉo. Sur la ŝtona planko kuŝis fasko de seka herbo, en angulo
         staris kruĉo kun akvo kaj apude hordea pano.</p>

         <p class="p">― Mi vidas, ke ĉi tie mi efektive ripozos post la festenoj ĉe la
         nomarĥoj!... ― ekkriis gaje Ramzes.</p>

         <p class="p">― Pensu pri la eterneco! ― diris la pastro kaj foriris.</p>

         <p class="p">La respondo malagrable tuŝis la princon. Kvankam li estis malsata,
         li ne manĝis la panon, ne trinkis la akvon. Li sidiĝis sur la herbo, kaj
         rigardante siajn piedojn, vunditajn en la vojaĝo, li demandis: por kio li
         venis ĉi tien?... kial li propravole forlasis sian altan postenon?...</p>

         <p class="p">Vidante la murojn de la ĉelo kaj ĝian malriĉecon, Ramzes rememoris
         la infanajn jarojn, pasigitajn en la pastra lernejo. Kiom da bastonaj
         batoj li ricevis tie!... kiom da noktoj li pasigis por puno sur la ŝtona
         planko!... Ramzes ankaŭ nun sentis tiun malamon kaj timon, kiun
         inspiris al li iam la severaj pastroj, kiuj respondis ĉiujn liajn petojn
         kaj demandojn per la sama frazo: &quot;Pensu pri la eterneco!...&quot;
         Post kelkmonata brua vivo fali en tian silenton, ŝanĝi la princan
         kortegon je mallumo kaj izoleco, kaj anstataŭ festenoj, virinoj kaj
         muziko senti ĉirkaŭ si kaj super si la pezon de la muroj...</p>

         <p class="p">― Mi freneziĝis!... mi freneziĝis!... ― diris al si Ramzes.</p>

         <p class="p">Estis unu momento, kiam li volis tuj forlasi la templon; sed poste
         li ekpensis, ke eble oni ne malfermos al li la pordon.
         La vido de la malpuraj piedoj, de la cindro, kiu falis el liaj haroj, la
         vulgareco de la ĉifona vesto, ĉio ĉi estis por li abomena!... Se li almenaŭ
         havus sian glavon!... Sed en ĉi tiu loko kaj en ĉi tiu vesto ĉu li kuraĝus
         uzi ĝin?</p>

         <p class="p">Li eksentis nevenkeblan timon, kaj tio rekonsciigis lin. Li rememoris, 
         ke la dioj en la temploj sendas al la homoj timon, kaj ke ĝi estas la
         unua ŝtupo al la saĝo.</p> 

         <p class="p">― Mi ja estas la vic-reĝo kaj kronprinco ― pensis li ― kion oni
         povas fari al mi ĉi tie?...</p>

         <p class="p">Li leviĝis kaj eliris el sia ĉelo. Li estis en granda korto, ĉirkaŭita de
         kolonoj. La steloj hele lumis, li do rimarkis en unu fino de la korto
         grandegajn pilonojn, en la alia malfermitan eniron en la templon.</p>

         <p class="p">Li iris tien. Ĉe la pordo regis mallumo, kaj ie malproksime brulis
         kelke da lampoj, kvazaŭ flugantaj en la aero. Post momento li ekvidis
         inter la eniro kaj la lumoj tutan densan arbaron de dikaj kolonoj, kies
         suproj disfluis en la mallumo. Pli profunde, eble kelkcenton da paŝoj
         de li, oni povis vidi malklare la grandegajn piedojn de la sidanta diino
         kaj ŝiajn manojn apogitajn sur la genuoj, de kiuj malforte rebrilis la
         lumo de la lampoj.</p>

         <p class="p">Subite li ekaŭdis murmureton. De malproksime, de flanka navo eliris
         vico de malgrandaj blankaj figuroj, irantaj en paroj. Tio estis nokta
         procesio de pastroj, kiuj honoris la statuon de la diino, kantante en
         du ĥoroj.</p>

         <p class="p">
<i>Ĥoro I. </i>― Mi estas Tiu, kiu kreis la ĉielon kaj teron kaj faris ĉiujn
         estaĵojn sur ĝi.</p>

         <p class="p">
<i>Ĥoro II. </i>― Mi estas Tiu, kiu faris la akvojn kaj dronigis la tutan
         teron; Tiu, kiu estas la patro de ĉiuj estaĵoj.</p>

         <p class="p">
<i>Ĥoro I. </i>― Mi estas Tiu, kiu kreis la ĉielon kaj la misterajn horizontojn 
	 kaj metis en ilin la animojn de la dioj.</p>

         <p class="p">
<i>Ĥoro II. </i>― Kiam mi malfermas la okulojn, fariĝas la lumo, kaj
         kiam mi fermas ilin, falas la nokto.</p>

         <p class="p">
<i>Ĥoro I. </i>― La akvoj de Nilo fluas, kiam mi ordonas.</p>

         <p class="p">
<i>Ĥoro II. </i>― Sed la dioj ne konas mian nomon. 
  [<i>Aŭtentika</i>]
</p>

         <p class="p">La voĉoj en la komenco malklaraj, fariĝis pli kaj pli fortaj, kaj oni
         povis jam aŭdi ĉiun vorton. Kiam la procesio malaperis, ili komencis
         perdiĝi inter la kolonoj... Fine ili eksilentis.</p>

         <p class="p">― Tamen ĉi tiuj homoj ― pensis Ramzes ― ne sole manĝas, trinkas
         kaj kolektas riĉaĵojn... Ili efektive plenumas siajn devojn, eĉ nokte...
         Sed, ĉu tio utilos la statuon?...</p>

         <p class="p">La princo ofte vidis, kiel la loĝantoj de fremda nomeso ĵetis koton
         sur la statuojn de l' dioj de la limoj, kaj kiel la soldatoj de eksterlandaj
         regimentoj pafis en ilin el arkoj aŭ ŝtonĵetiloj. Se tio ne ofendas la diojn,
         kredeble indiferentaj estas por ili la preĝoj kaj procesioj.</p>

         <p class="p">― Cetere, kiu vidis la diojn ?... ― diris al si la princo.</p>

         <p class="p">La kolosa grandeco de la templo, ĝiaj sennombraj kolonoj, lumoj
         brulantaj antaŭ la statuo, ĉio ĉi altiris Ramzeson. Li volis ekkoni pli
         detale la misteran templon kaj iris antaŭen.</p>

         <p class="p">Subite, ŝajnis al li, ke iu mano tuŝetis de poste lian kapon... Li turnis
         sin... Estis neniu, li do iris antaŭen.</p>

         <p class="p">Nun du manoj kaptis lin je la kapo, kaj tria, granda apogis sin sur
         lia dorso...
         ― Kiu estas ĉi tie?... ― ekkriis la princo kaj ĵetis sin inter la
         kolonojn.</p>

         <p class="p">Sed li faletis: io kaptis lin je la kruroj.</p>

         <p class="p">Ree ekregis lin timo, pli granda ol en la ĉelo. Senpense li komencis
         forkuri, tuŝegante la kolonojn, kiuj ŝajnis bari al li la vojon, kaj la
         mallumo ĉirkaŭis lin de ĉiuj flankoj.</p>

         <p class="p">― Ho sankta diino, savu!... ― murmuretis li.</p>

         <p class="p">En la sama momento li haltis: kelke da paŝoj de li estis la granda
         pordego de la templo, tra kiu rigardis internen la stelplena ĉielo. Li
         turnis la kapon: inter la arbaro de la grandegaj kolonoj brulis la
         lampoj, kaj ilia lumo malforte rebrilis de la bronzaj genuoj de l' sankta
         Hator.</p> 

         <p class="p">La princo revenis en sian ĉelon, ekscitita kaj humiligita; la koro
         saltis en li, kiel birdo en kaptilo. Unuan fojon de multe da jaroj li falis
         sur la vizaĝon kaj varmege preĝis, petante kompaton kaj pardonon.</p>

         <p class="p">― Via peto estos plenumita ― eksonis super li dolĉa voĉo.
         Ramzes tuj levis la kapon, sed en la ĉelo estis neniu: la pordo estis
         fermita, la muroj dikaj. Li do preĝis ankoraŭ pli varmege kaj tiel
         ekdormis, kun la vizaĝo sur la ŝtonoj kaj kun disetenditaj manoj.</p>

         <p class="p">Kiam li vekiĝis en la sekvinta mateno, li jam estis alia homo: li
         ekkonis la forton de la dioj kaj ricevis promeson de ilia favoro.</p>

         <p class="p">De tiu tago, dum longa serio da tagoj kun fervoro kaj kredo li
         dediĉis sin al piaj servoj. En sia ĉelo li pasigis longajn horojn preĝante,
         lasis razi sian kapon, surmetis pastrajn vestojn kaj kvar fojojn ĉiutage
         partoprenis en la ĥoro de la malsuperaj pastroj.</p>

         <p class="p">Lia antaŭa vivo, plena de ĝuoj, fariĝis abomena por li, la manko de
         kredo, kiun li imitis de la malĉastaj junuloj kaj eksterlanduloj, plenigis
         lin per timo. Kaj se hodiaŭ oni proponus al li elekti: la tronon aŭ la
         pastran oficon? -- li ŝanceliĝus.</p>

         <p class="p">Foje la granda profeto de la templo alvokis lin, rememorigante, ke
         li venis tien ne sole por preĝi, sed ankaŭ por ekkoni la saĝon. Li laŭdis
         lian pian vivon, diris, ke li jam estas purigita, kaj ordonis al li ekkoni
         la lernejojn, kiuj estis ĉe la templo.</p>

         <p class="p">Pro obeemo, ne pro scivolo, la princo rekte de li iris en la eksteran
         korton, kie estis la klaso de la legado kaj skribado.</p>

         <p class="p">Tio estis granda ĉambrego, lumigata tra truo en la tegmento. Sur
         matoj sidis kelkdeko da nudaj lernantoj kun vaksitaj tabuletoj en la
         manoj. Unu muro estis el alabastro, antaŭ ĝi staris la instruisto kaj
         skribis signojn per diverskoloraj krajonoj.</p>

         <p class="p">Kiam la princo eniris, la lernantoj (kiuj preskaŭ ĉiuj estis liaj 
	 samaĝuloj) falis sur la vizaĝon. La instruisto, salutinte la veninton, 
	 interrompis sian okupon kaj diris al la knaboj lecionon pri la granda graveco
         de la scienco.</p>

         <p class="p">― Miaj karaj! ― diris li ― la homo, kiu ne havas koron por la saĝo,
         devas sin okupi per la mana laboro kaj lacigi la okulojn. Sed tiu, kiu
         komprenas la valoron de la sciencoj kaj studas ilin, povas ricevi ĉiujn
         povojn, ĉiujn kortegajn oficojn. Memoru pri tio. 
  [<i>Aŭtentika</i>]
</p>

         <p class="p">&quot;Rigardu la mizeran vivon de la homoj, kiuj ne konas la skribarton.
         La forĝisto estas nigra, malpura, havas fingrojn kovritajn de kaloj,
         laboras tage kaj nokte. La ŝtonisto rompas al si la brakon por plenigi
         la ventron. La masonisto, konstruante kapitelojn en la formo de lotuso,
         estas ofte forblovata de la vento de la supro de l' tegmento. La teksisto
         havas kriplajn genuojn, la fabrikanto de pafiloj senĉese vojaĝas: apenaŭ
         li revenis vespere en sian domon, li jam devas ĝin forlasi. La kolorigisto
         havas fingrojn, kiuj malbonodoras, kaj li pasigas la tempon tranĉante
         ĉifonojn. Kaj la kuristo, li devas adiaŭante la familion skribi testamenton,
         ĉar ĉiam minacas lin la danĝero renkonti sovaĝajn bestojn aŭ Azianojn.</p>

         <p class="p">Mi montris al vi la sorton de diversaj metioj, ĉar mi volas, ke vi
         amu la skribarton, kiu estas via patrino, kaj nun mi prezentos al vi
         ĝiajn belaĵojn. Ĝi ne estas vanta vorto sur ĉi tiu tero, ĝi estas pli grava
         ol ĉiuj aliaj okupoj. Tiu, kiu profitas la skribarton, estas estimata jam
         de la infaneco; li plenumas grandajn misiojn. Sed tiu, kiu ne 
	 partoprenas en ĝi, vivas en mizero.</p>

         <p class="p">La lernejaj studoj estas pezaj kiel la montoj, sed unu ilia tago sufiĉos
         al vi por la tuta eterneco. Rapide do, plej ragide koniĝu kun ili kaj
         ekamu ilin... La stato de la skribisto estas princa stato, lia inkujo kaj
         libro donas al li plezurojn kaj riĉaĵojn!...&quot;</p>

         <p class="p">Post la pompa parolado pri la graveco de l' sciencoj (la samon 
	 aŭskultis la egiptaj lernantoj jam de tri jarmiloj), la instruisto prenis
         krajonon kaj sur la alabastra muro komencis skribi la alfabeton. Ĉiun
         literon esprimis kelke da hieroglifaj simboloj aŭ demotikaj signoj. La
         desegnaĵo de okulo, birdo aŭ folio signifis: A, ŝafino aŭ florvazo: B,
         homo staranta en ŝipeto: K, serpento: R, homo sidanta aŭ stelo: S. La
         multeco de signoj, esprimantaj ĉiun literon, faris, ke la lernado de la
         arto skribi kaj legi estis tre malfacila kaj laciga okupo.</p>

         <p class="p">Ramzeson lacigis la sola aŭskultado, dum kiu la sola distraĵo estis,
         kiam la instruisto ordonis al iu lernanto desegni aŭ nomi literon kaj
         batis lin per bastono, se li eraris.</p>

         <p class="p">La princo adiaŭis la klason kaj el la lernejo de skribistoj transiris
         en la lernejon de termezuristoj. Tie oni instruis la junulojn fari planojn
         de l' kampoj, kiuj estis plejparte ortangulaj, kaj niveli kun helpo de du
         tabuletoj kaj ortangulilo. En la sama klaso oni instruis la arton skribi
         la nombrojn, same malsimplan, kiel la hieroglifoj kaj demotikaj signoj.
         Sed la plej simplaj aritmetikaj operacioj apartenis jam al la supera
         kurso kaj estis plenumataj per globetoj.</p>

         <p class="p">Ramzes jam havis sufiĉe kaj ne pli frue ol post kelke da tagoj 
	 konsentis viziti la medicinan lernejon.</p>

         <p class="p">Tio estis samtempe hospitalo, aŭ pli ĝuste granda ĝardeno, plena de
         arboj kaj bonodoraj herboj. La malsanuloj pasigis la tutajn tagojn en
         libera aero kaj suno, sur litoj, kiuj anstataŭ matracoj havis streĉitan
         tolon.</p>

         <p class="p">Kiam la princo eniris, regis tie plej granda agado. Kelkaj malsanuloj
         banis sin en fluanta akvo, aliajn oni ŝmiris per bonodoraj pomadoj aŭ
         incensis. Estis kelkaj, kiujn oni dormigis per la rigardado aŭ mana
         karesado; unu ĝemis, al kiu oni ĵus remetis elartikigitan piedon.</p>

         <p class="p">Pastro donis en pokalo miksturon al grave mallsana virino, dirante:</p>

         <p class="p">― Venu kuracilo, venu, elpelu tion el mia koro, el miaj membroj,
         sorĉa kuracilo. 
  [<i>Aŭtentika</i>]
</p>

         <p class="p">Poste la princo, akompanata de la ĉefa kuracisto, iris en la apotekon,
         kie unu el la pastroj preparis rimedojn el herboj, mielo, oleo, serpentaj
         kaj lacertaj haŭtoj, ostoj kaj grasoj bestaj. Demandita de Ramzes, la
         farmaciisto ne levis la okulojn de sia laboro. Li senĉese pesis kaj pistis,
         murmuretante preĝon:</p>

         <p class="p">― Ĉi tio resanigis Izidon, resanigis Izidon, resanigis Horuson... Ho
         Izido, granda sorĉanto, resanigu min, liberigu min de ĉiuj malbonaj,
         malutilaj, ruĝaj aferoj, de la febro de l' dio kaj de la febro de l' diino...
         Ho Ŝanagat Eenagate Synie! Erukate! Kauaruŝagate!... Paparuka
         paparaka paparura...</p>

         <p class="p">― Kion li diras? ― demandis la princo.</p>

         <p class="p">― Mistero... ― respondis la granda kuracisto, metante la fingrojn sur
         la lipojn.</p>

         <p class="p">Kiam ili eliris en la malplenan korton, Ramzes diris al la granda
         kuracisto:</p>

         <p class="p">― Diru al mi, sankta patro, kio estas la kuracista arto kaj sur kio
         estas bazitaj ĝiaj rimedoj? Ĉar mi aŭdis, ke la malsano estas malbona
         spirito, kiu ekloĝas en la homo kaj malsata turmentas lin, ĝis ĝi ricevos
         konvenan nutraĵon. Oni diras, ke unu spirito sin nutras per mielo, alia
         per oleo, alia per bestaj ekskrementoj. La kuracisto devas do antaŭe
         scii: kiu spirito loĝas en la malsanulo; kaj poste, kiajn nutraĵojn ĝi
         bezonas por ne turmenti la homon?...</p>

         <p class="p">La pastro pensis momenton kaj respondis:</p>

         <p class="p">― Kio estas la malsano kaj kiel ĝi falas sur la homan korpon, tion
         mi ne povas diri al vi, Ramzes. Sed mi klarigos al vi, ĉar vi estas
         purigita, kio gvidas nin en la kuracado.</p>

         <p class="p">Imagu, ke iu estas malsana je la hepato. Ni, pastroj, scias, ke la
         hepato estas sub la influo de la planedo Peneter-Deva, 
  [<i>Venus</i>]
 kaj ke la
         kuracado devas dependi de ĉi tiu stelo.</p> 

         <p class="p">Sed ĉi tie la scienculoj sin dividas en du skolojn. Unuj diras, ke al
         malsana je la hepato oni devas doni ĉion, kio estas sub la influo de
         Peneter-Deva: la kupron, lapis-lazuri, florajn dekoktojn, antaŭ ĉio 
	 verbenajn kaj valerianajn, fine diversajn partojn de la korpo de l' turto 
	 kaj kapro. Aliaj kuracistoj opinias, ke kiam la hepato estas malsana, oni
         devas ĝin kuraci per ĝuste kontraŭaj rimedoj. Kaj ĉar la kontraŭulo
         de Peneter-Deva estas Sebeg 
  [<i>Merkuro</i>]
, do la kuraciloj estas: la viva arĝento,
         smeraldo kaj agato, nuksoj kaj fine pistitaj partoj de la korpo de l' rano
         kaj strigo.</p> 

         <p class="p">Sed tio ne estas ankoraŭ ĉio. Oni devas atenti la monaton, tagon kaj
         horon, ĉar ĉio ĉi estas sub influo de stelo, kiu povas helpi aŭ malfortigi
         la efikon de la rimedo. Fine oni ne devas forgesi: kiu stelo kaj kiu signo
         de la Zodiako estras la malsanulon? Nur konsiderinte ĉion ĉi, la 
	 kuracisto povas elekti certan rimedon.</p>

         <p class="p">― Kaj ĉu vi resanigas ĉiujn malsanulojn en la templo?</p>

         <p class="p">La pastro skuis la kapon.</p>

         <p class="p">― Ne ― respondis li. ― La homa inteligento, kiu devas atenti tiom
         da detaloj, pri kiuj mi parolis, tre facile eraras. Ankoraŭ pli bedaŭrinde
         estas, ke enviemaj spiritoj, protektantaj aliajn templojn, ofte por savi
         sian famon malhelpas la kuraciston kaj detruas la efikon de la rimedoj.
         Do plej diversa povas esti la definitiva rezultato: unu malsanulo tute
         resaniĝas, la stato de alia nur iom pliboniĝas, tria restas sen ŝanĝo.
         Kelkaj fariĝas ankoraŭ pli malsanaj, eĉ mortas... La volo de l' dioj!...</p>

         <p class="p">La princo atente aŭskultis, sed li devis konfesi al si mem, ke ne multe
         li komprenis. Samtempe li rememoris la celon de sia veno en la templon
         kaj subite demandis la grandan kuraciston:</p>

         <p class="p">― Vi devis, sanktaj patroj, montri al mi la sekreton de la faraona
         trezorejo. Ĉu ĝi estas tio, kion mi vidis?</p>

         <p class="p">― Tute ne ― respondis la kuracisto. ― Ni estas ignorantoj en la
         ŝtataj aferoj. Venos ĉi tien la sankta patro Pentuer, granda saĝulo; li
         forprenos la vualon de viaj okuloj.
         Ramzes adiaŭis la kuraciston, scivole pensante pri tio, kion oni estis
         montronta al li.</p>
<hr>
<div class="footer"><a href="II.html">ĈAPITRO II &gt;&gt;</a></div>
</body>
</html>
