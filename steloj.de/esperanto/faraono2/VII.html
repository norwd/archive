<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO VII</title>
</head>
<body background="../bld/papero.jpg">
<div class="header">
<span class="header_left"><a href="VI.html">&lt;&lt; ĈAPITRO VI</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO VII</h3>

         <p class="first_p">La sekvintan tagon la princo leviĝis malfrue, banis, lavis sin kaj
         alvokis Tutmozison.</p>

         <p class="p">Feste vestita kaj parfumita la elegantulo tuj venis, atente rigardante
         la princon por ekkoni, kian humoron li havas, kaj konformigi al ĝi
         sian fizionomion.</p>

         <p class="p">Sed sur la vizaĝo de Ramzes oni povis legi nur lacecon.</p>

         <p class="p">― Do ― demandis li Tutmozison, oscedante ― ĉu vi estas certa, ke
         naskiĝis al mi filo?</p>

         <p class="p">― Mi aŭdis la novaĵon de la sankta Mefres.</p>

         <p class="p">― Ho, ho!... De kiam la profetoj sin okupas pri mia domo?</p>

         <p class="p">― De l' tempo, kiam via ekscelenco montras al ili sian favoron.</p>

         <p class="p">― Jes?... ― demandis la princo kaj ekmeditis.</p>

         <p class="p">Li rememoris la hieraŭan scenon en la templo de Astarte kaj komparis 
	 ĝin kun analogiaj fenomenoj en la templo de Hator.</p>

         <p class="p">― Oni vokis min ― diris li al si ― tie ĉi kaj tie. Sed tie mia ĉelo
         estis malvasta kaj havis dikajn murojn; ĉi tie la vokanto, aŭ pli ĝuste
         Kama, povis sin kaŝi post kolono kaj murmureti... Fine ĉi tie estis
         terure mallume, kaj en mia ĉelo estis lume...</p>

         <p class="p">Subite li diris al Tutmozis:</p>

         <p class="p">― Kiam tio okazis?</p>

         <p class="p">― Kiam naskiĝis via nobla filo?... Jam antaŭ dek tagoj, oni diras...
         La patrino kaj infano fartas bone, havas bonegan aspekton... Ĉe la
         akuŝo estis Menes mem, la kuracisto de via respektinda patrino kaj
         de Herhor...</p>

         <p class="p">― Bone, bone... ― respondis la princo kaj ree pensis: &quot;Oni tuŝis
         min tie kaj ĉi tie, same lerte... Ĉu estis ia diferenco?... Ŝajnas, ke
         estis, eble tial, ke ĉi tie mi estis preparita vidi miraklon, kaj tie ne...
	 Sed ĉi tie oni montris al mi alian &quot;min&quot;, kion oni ne sciis fari tie...
         Tre saĝaj estas la pastroj!... Mi dezirus scii, kiu tiel bone min ŝajnigis:
         dio aŭ homo?... Oh, la pastroj estas tre saĝaj, kaj mi eĉ ne scias, al
         kiuj prefere kredi: al niaj aŭ al la feniciaj?...&quot;</p>

         <p class="p">― Aŭskultu, Tutmozis ― diris li laŭte ― aŭskultu Tutmozis... Mi
         devas veni ĉi tien... Mi ja devas vidi mian filon... Fine neniu havos plu
         la rajton sin opinii pli alta ol mi...</p>

         <p class="p">― Ĉu tuj devas alveturi la respektinda Sara kun la filo?</p>

         <p class="p">― Plej rapide, se nur la sano permesas al ili. En la limoj de la
         palaco estas multe da komfortaj konstruaĵoj. Oni devas elekti inter la
         arboj lokon, senbruan kaj malvarmetan, ĉar proksimiĝas la tempo de
         la varmegoj... Mi ankaŭ povu montri al la mondo mian filon!...</p>

         <p class="p">Kaj li ree profundiĝis en medito, kiu eĉ komencis maltrankviligi
         Tutmozison.</p>

         <p class="p">&quot;Jes, ili estas saĝaj! ― pensis Ramzes. ― Ke ili trompas la popolon
         eĉ per malspritaj rimedoj, pri tio mi sciis. La kompatinda sankta Apis!... 
         Kiom da pikoj li ricevas dum la procesio, kiam la kamparanoj kuŝas
         antaŭ li sur la ventroj... Sed ke ili trompas min, al tio mi ne kredus...
         La voĉoj de dioj, nevideblaj manoj, homo martirata per bolanta peĉo,
         tio estis nur antaŭludoj!... Poste venis la kanto de Pentuer: pri la 
         malgrandiĝo de la loĝantaro kaj teritorio, pri la oficistoj, Fenicianoj,
         kaj ĉio por fari al mi la militon abomena...&quot;</p>

         <p class="p">― Tutmozis ― diris li subite.</p>

         <p class="p">― Mi falas antaŭ vi sur la vizaĝon...</p>

         <p class="p">― Oni devas malrapide kolekti la regimentojn de la apudmaraj urboj
         ĉi tien... Mi volas fari revuon kaj rekompenci ilian fidelecon.</p>

         <p class="p">― Kaj ni, la nobeluloj, ĉu ni ne estas al vi fidelaj? ― demandis la
         konfuzita Tutmozis.</p>

         <p class="p">― La nobeluloj kaj la armeo estas la sama unu.</p>

         <p class="p">― Kaj la nomarĥoj, oficistoj?...</p>

         <p class="p">― Vi scias bone, Tutmozis, ke eĉ la oficistoj estas fidelaj ― daŭrigis 
         la princo. ― Kion mi diras, eĉ Fenicianoj!... Sed sur multaj aliaj 
         postenoj estas perfiduloj...</p>

         <p class="p">― Pro dioj, malpli laŭte!... ― murmuretis Tutmozis, time rigardante 
         en la alian ĉambron.</p>

         <p class="p">― Ho, ho!... ― ridis la princo ― de kie venas ĉi tiu teruro?
         ankaŭ por vi ne estas sekreto, ke ni havas perfidulojn...</p>

         <p class="p">― Mi scias, pri kiu vi parolas ― respondis Tutmozis ― ĉar vi ĉiam
         suspektis...</p>

         <p class="p">― Kiun?...</p>

         <p class="p">― Kiun?... Mi divenas. Sed mi supozis, ke post la paciĝo kun Herhor,
         post longa estado en la templo...</p>

         <p class="p">― La templo?... Tie, same kiel en la tuta lando mi konvinkiĝis, ke ―          la plej bona tero, la plej brava loĝantaro kaj sennombraj riĉaĵoj ne
         estas la propraĵo de l' faraono...</p>

         <p class="p">― Pli mallaŭte!... pli mallaŭte!... ― murmuretis Tutmozis.</p>

         <p class="p">― Mi ja ĉiam silentas, ĉiam mi havas serenan vizaĝon, permesu do
         al mi satparoli hodiaŭ... Cetere eĉ antaŭ la plej alta konsilantaro mi
         havus la rajton diri, ke en ĉi tiu Egipto, kiu sendivide apartenas al
         mia patro, mi, la kronprinco kaj vic-reĝo, devis prunti cent talentojn
         de ia tira princeto... Ĉu tio ne estas honto!...</p>

         <p class="p">― De kie venis al vi hodiaŭ tiaj pensoj?... ― demandis Tutmozis,
         dezirante plej baldaŭ fini la danĝeran interparoladon.</p>

         <p class="p">― De kie?... ― ripetis la princo kaj eksitentis. Ree li profundiĝis
         en medito.</p>

         <p class="p">&quot;Ne estus ankoraŭ grave ― pensis li ― se ili trompadus nur min:
         mi estas nur la kronprinco kaj ne ĉiujn sekretojn oni povas konfidi
         al mi. Sed kiu konvinkos min, ke ili ne agis same kun mia respektinda
         patro?... Tridek tri jarojn li konfidis al ili senlime, humiliĝis antaŭ
         la mirakloj, malavare oferis al la dioj, por... ke lia riĉaĵo kaj povo
         transiru en la manojn de ambiciaj friponoj! Kaj neniu malfermis al li
         la okulojn... Ĉar la faraono ne povas, kiel mi, eniri nokte en la feniciajn
         templojn, ĉar fine neniu estas allasata al lia sankteco...</p>

         <p class="p">Kaj kiu garantios al mi hodiaŭ, ke la pastraro ne celas al la renverso 
	 de la trono, kiel diris Hiram?... Mia patro ja avertis min, ke
         Fenicianoj estas plej verdiraj, kiam tion bezonas iliaj aferoj. Certe,
         estas por ili grava afero, ke oni ne elpelu ilin el Egipto kaj ne transdonu
         en la manojn de Asirio... Asirio, aro de rabiaj leonoj!... Kie ili pasas,
         restas nenio, nur ruinoj kaj kadavroj, kvazaŭ post brulo!...&quot;</p>

         <p class="p">Subite Ramzes levis la kapon; de malproksime alflugis sonoj de
         flutoj kaj kornoj.</p>

         <p class="p">― Kion tio signifas? ― demandis li Tutmozison.</p>

         <p class="p">― Granda novaĵo!... ― respondis la kortegano kun rideto. ― Azianoj
         salutas faman piligrimon, venantan el Babilono...</p>

         <p class="p">― El Babilono?... Kiu li estas?...</p>

         <p class="p">― Lia nomo estas Sargon...</p>

         <p class="p">― Sargon?... ― interrompis la princo. ― Sargon!... ha, ha, ha!...</p>

         <p class="p">― komencis li ridi. ― Kiu li estas?...</p>

         <p class="p">― Oni diras, ke li estas altrangulo de la kortego de Assar. Li kondukas 
	 kun si dek elefantojn, arojn da belegaj ĉevaloj de dezerto, amasojn
         da sklavoj kaj servistoj.</p>

         <p class="p">― Kaj por kio li venis?</p>

         <p class="p">― Saluti la miraklan diinon Astoret, kiun respektas la tuta Azio ―          respondis Tutmozis.</p>

         <p class="p">― Ha, ha, ha!... ― ridis la princo, rememorante la antaŭdiron de
         Hiram pri la asiria sendito. ― Sargon... ha, ha!... Sargon, la parenco
         de la reĝo Assar fariĝis subite tiel pia, ke li entreprenas longan, lacigan
         vojaĝon, nur por honori la diinon Astoret en Pi-Bast... En Ninivo li ja
         trovus pli grandajn diojn kaj pli klerajn pastrojn... Ha, ha, ha!...</p>

         <p class="p">Tutmozis mire rigardis la princon.</p> 

         <p class="p">― Kio estas al vi, Ramzes?... </p>

         <p class="p">― Jen miraklo! ― diris la princo ― kian kredeble enskribis kroniko
         de neniu templo... Pensu nur, Tutmozis... En la momento, en kiu vi
         meditas pri la demando, kiel kapti friponon, kiu senĉese ŝtelas vin, en
         la sama momento la ŝtelisto ree metas la manon en vian keston, antaŭ
         viaj okuloj, antaŭ mil atestantoj... Sargon ― pia piligrimo!... Ha,
         ha, ha!...</p>

         <p class="p">― Mi komprenas nenion... ― murmuretis la konsternita Tutmozis.</p>

         <p class="p">― Kaj vi ne bezonas kompreni ― respondis la vic-reĝo. ― Memoru
         nur, ke Sargon venis ĉi tien por piaj aferoj, en la templon de la diino
         Astoret...</p>

         <p class="p">― Ŝajnas al mi, ke ĉio, pri kio vi parolas, ― diris, mallaŭtigante la
         voĉon, Tutmozis ― ke ĉio ĉi estas danĝeraj aferoj...</p>

         <p class="p">― Kaj tial vi ripetu ilin al neniu.</p>

         <p class="p">― Ke mi ne ripetos ilin, pri tio vi sendube estas certa, sed ĉu vi mem,
         princo, ne perfidos vin... Vi estas rapida, kiel la fulmo...</p>

         <p class="p">La kronprinco metis la manon sur lian ŝultron.</p>

         <p class="p">― Estu trankvila ― diris li rigardante liajn okulojn. ― Se nur vi
         estos fidelaj al mi, vi, la nobeluloj kaj armeo, vi vidos strangajn okazojn,
         kaj finiĝos por vi la malfacilaj tempoj!</p>

         <p class="p">― Vi scias, ke ni estas pretaj perei je via ordono ― respondis Tutmozis, 
	 metante la manon sur la brusto.</p>

         <p class="p">Sur lia vizaĝo estis tiel neordinara seriozeco, ke la princo komprenis,
         cetere ne unuafoje, ke en ĉi tiu diboĉanta elegantulo sin kaŝas brava
         viro, al kies glavo kaj prudento oni povas fidi.</p>

         <p class="p">De tiu tempo la princo neniam plu parolis kun Tutmozis tiel strange,
         sed la fidela amiko kaj servisto divenis, ke post la alveno de Sargon sin
         kaŝas iaj grandaj ŝtataj aferoj, arbitre decidataj de la pastroj.</p>

         <p class="p">Cetere de iom da tempo la tuta egipta aristokrataro, nomarĥoj, superaj 
	 oficistoj kaj armeaj ĉefoj, tre, tre mallaŭte murmuretis inter si, ke
         proksimiĝas gravaj okazoj. Fenicianoj, postulante ĵuron pri diskreteco,
         rakontis al ili pri iaj traktatoj kun Asirio, kiuj pereigos Fenicion kaj 
         Egipton kovros per malhonoro; kiu scias, eble la tero de l' faraonoj
         fariĝos tributano de Asirio.</p>

         <p class="p">La ekscito de la aristokrataro estis grandega, sed neniu sin perfidis.
         kontraŭe, en la kortego de la kronprinco, same kiel ĉe la nomarĥoj de
         Malsupra Egipto oni amuziĝis bonege. Oni povis pensi, ke kun la
         varmego falis sur ilin frenezo de l' amuzoj kaj diboĉoj. Pasis neniu
         tago sen ludoj, festenoj, triumfaj procesioj, neniu nokto sen iluminoj 
         kaj krioj. Ne sole en Pi-Bast, sed en ĉiu urbo naskiĝis modo trakuri
         la stratojn kun torĉoj, muziko, kaj antaŭ ĉio kun plenaj kruĉoj. Oni
         invadis domojn kaj eltiris la dormantajn loĝantojn al drinkado. Ĉar
         Egiptanoj havis grandan inklinon al diboĉoj, ĉiu, kiu ajn vivis, amuziĝis.</p>

         <p class="p">Dum la tuta ĉeesto de Ramzes en la templo de Hator, Fenicianoj,
         kvazaŭ kaptitaj de panika timo, pasigis la tagojn preĝante kaj rifuzis
         la krediton al ĉiuj. Sed post la interparolado de Hiram kun la vic-reĝo
         la pieco kaj singardemo subite forlasis Fenicianojn; kaj ili komencis
         pruntedoni al la egiptaj sinjoroj pli malavare, ol iam ajn.</p>

         <p class="p">La plej aĝaj homoj ne memoris iam en Malsupra Egipto tian amason
         da komercaĵoj kaj oro kaj precipe tiel malgrandajn procentojn.</p>

         <p class="p">La severa kaj saĝa pastraro turnis sian atenton al la frenezo de la
         plej altaj sociaj klasoj. Sed ili eraris pri la fontoj, kaj la sankta 
	 Mentezufis, kiu ĉiun kelkon da tagoj sendis matene raporton al Herhor, ĉiam
         ripetis, ke la kronprinco, laca de la piaj okupoj en la templo de Hator,
         nun amuziĝas kiel frenezulo, kaj kun li la tuta aristokrataro. La glora
         ministro eĉ ne respondis la leterojn, kio pruvis, ke li rigardis la diboĉojn
         de la princo, kiel ion tute naturan, eble eĉ utilan.</p>

         <p class="p">En tia stato de l' spiritoj de la kortego, Ramzes gajnis multe da
         libero. Preskaŭ ĉiuvespere, kiam la ebriaj de l' vino korteganoj komencis
         perdi la konscion, la princo elglitis el la palaco.</p>

         <p class="p">Kovrita per nigra oficira burnuso, li trakuris la malplenajn stratojn
         kaj eliĝis ekster la urbon, al la ĝardenoj de la templo de Astoret.</p>

         <p class="p">Tie li retrovis sian benkon kontraŭ la palaceto de Kama, kaj kaŝita
         inter la arboj, li rigardis la brulantajn torĉojn, aŭskultis la kantojn de
         la amantoj de la pastrino kaj revis pri ŝi.</p>

         <p class="p">La luno leviĝis pli kaj pli malfrue, proksimiĝante al la nova luno,
         la noktoj estis grizaj, la lumaj fenomenoj malaperis, sed Ramzes malgraŭ 
	 tio ĉiam vidis la helecon de la unua nokto kaj aŭdis la pasiajn
         strofojn de la Greko.</p>

         <p class="p">Ofte li leviĝis de la benko por iri rekte en la loĝejon de Kama, sed la
         honto haltigis lin. Li sentis, ke ne konvenas al la kronprinco sin montri
         en la domo de la pastrino, kiun vizitis ĉiu piligrimo, kiu donis pli 
	 malavaran oferon al la templo. Sed estis io pli stranga: li timis, ke la vido
         de Kama, ĉirkaŭita de kruĉoj kaj malsukcesaj adorantoj, malklarigos
         al li la pentraĵon miraklan de la luna nokto.</p>

         <p class="p">Tiam, kiam ŝin sendis Dagon por forigi la koleron de la princo
         Kama ŝajnis al Ramzes juna knabino, alloga, sed por kiu oni ne povis
         perdi la kapon. Sed kiam unuan fojon en la vivo, li, la estro kaj 
	 vic-reĝo devis atendi apud la domo de virino, kiam la nokto igis lin revi,
         kiam li aŭdis varmegan aman konfeson de alia viro, tiam, ankaŭ la
         unuan fojon en lia vivo, naskiĝis en li stranga sento: miksaĵo de
         deziro, sopiro kaj ĵaluzo.</p> 

         <p class="p">Se li povus havi Kaman post ĉiu alvoko, ŝi baldaŭ tedus lin, li eĉ
         eble ŝin ne serĉus. Sed la morto, staranta ĉe la sojlo de ŝia dormoĉambro, 
	 la kantisto adoranto, kaj fine la humiliĝo de plej alta ŝtata
         ĉefo antaŭ pastrino, ĉio ĉi kreis al Ramzes situacion ĝis nun nekonatan,
         allogan.</p> 

         <p class="p">Jen kial de dek tagoj, preskaŭ ĉiuvespere, li venis en la ĝardenojn
         de la diino Astoret, kaŝante de la pasantoj la vizaĝon.</p> 

         <p class="p">Foje vespere, trinkinte multe da vino dum la festeno en sia palaco,
         Ramzes elglitis kun firma decido. Li diris al si, ke hodiaŭ li eniros en
         la loĝejon de Kama, kaj ŝiaj adorantoj kantu sub ŝiaj fenestroj.</p>

         <p class="p">Li paŝis rapide tra la urbo, sed en la ĝardenoj apartenantaj al la
         templo li malrapidigis la paŝojn, ĉar ree li eksentis honton.</p>

         <p class="p">― Ĉu oni iam aŭdis ― pensis li ― pri faraona kronprinco, kiu kuras
         post la virinoj, kiel mizera skribisto, kiu povas nenie prunti dek
         draĥmojn? Ĉiuj venadis al mi, do ankaŭ ĉi tiu pastrino devas veni... </p>

         <p class="p">Kaj jam li volis reveni.</p>

         <p class="p">― Tamen ŝi ne povas veni ― diris li en sia animo ― ĉar oni mortigus
         ŝin...</p>

         <p class="p">Li haltis kaj ŝanceliĝis.</p> 

         <p class="p">― Kiu mortigus ŝin?... Hiram, kiu kredas je nenio, aŭ Dagon, kiu
         mem ne scias plu, kiu li estas?... Jes; sed estas ĉi tie multaj aliaj
         Fenicianoj, trapasas centoj da miloj da piligrimoj fanatikaj kaj sovaĝaj. 
	 En la okuloj de ĉi tiuj malsaĝuloj, Kama, vizitante min, farus
         malpiaĵon...</p>

         <p class="p">Li ree sin direktis al la palaceto de la pastrino. Li tute ne pensis,
         ke al li povas minaci tie danĝero. Al li, kiu ne eltirante la glavon, per
         la sola rigardo povas faligi al siaj piedoj la tutan mondon. Li, Ramzes,
         kaj la danĝero!...</p>

         <p class="p">Kiam la princo eliris el inter la arboj, li rimarkis, ke la domo de la
         pastrino estas pli hele lumigita kaj pli brua, ol ordinare. Efektive,
         la ĉambroj kaj la terasoj estis plenaj de gastoj, ĉirkaŭ la palaceto
         svarmis amasoj.</p>

         <p class="p">&quot;Kia bando?&quot; ― pensis la princo.</p>

         <p class="p">Tio ne estis ĉiutaga kunveno. Ne malproksime de la domo staris
         grandega elefanto, kies dorso estis ŝarĝita per ora portilo kun purpuraj
         kurtenoj. Apud la elefanto malpacience blekis dekkelko da ĉevaloj kun
         dikaj koloj kaj kruroj, kun vostoj ligitaj malsupre, kaj portantaj sur
         la kapoj kvazaŭ metalajn kaskojn.</p>

         <p class="p">Inter la bestoj maltrankvilaj kaj preskaŭ sovaĝaj, iris kaj revenis
         kelkdeko da homoj, kiajn Ramzes vidis neniam antaŭe. Unuj portis
         longajn vestojn el maldelikata drapo, longajn barbojn, pintajn ĉapojn
         kun kufoj sur la oreloj; aliaj mallongajn surtutojn kaj pantalonojn,
         kelkaj botojn kun tibiingoj. Ĉiuj estis armitaj per glavoj, arkoj kaj
         lancoj.</p>

         <p class="p">Vidante ĉi tiujn fremdulojn, fortajn, malgraciajn, vulgare ridantajn, 
         odorantajn sebon kaj parolantajn nekonatan kaj malmolan lingvon,
         Ramzes ekbolis. Kiel leono, kiam li ekvidas fremdan beston, eĉ se li
         ne estas malsata, prepariĝas al salto, same Ramzes, kvankam ĉi tiuj
         homoj ne estis kulpaj kontraŭ li, eksentis teruran malamon. Incitis lin
         ilia lingvo, vestoj, odoro, eĉ iliaj ĉevaloj. La sango alfluis al lia kapo.
         Li etendis la manon al la glavo por sin ĵeti sur ĉi tiujn homojn, mortigi
         ilin kaj iliajn bestojn. Sed li rekonsciiĝis.</p>

         <p class="p">&quot;Set ĵetis sorĉon sur min!...&quot; ― pensis li.</p>

         <p class="p">En la sama momento pasis preter li nuda Egiptano kun kufo sur la
         kapo kaj zono ĉirkaŭ la koksoj. La princo sentis, ke ĉi tiu homo estas
         agrabla, eĉ kara por li en tiu ĉi momento, ĉar li estas Egiptano. Li
         prenis el la sako ringon, valorantan dekkelkon da draĥmoj kaj donis
         ĝin al la sklavo.</p>

         <p class="p">― Aŭskultu ― demandis li ― kiuj ili estas?...</p>

         <p class="p">― Asirianoj ― murmuretis la Egiptano kaj malamo ekbrilis en liaj
         okuloj.</p>

         <p class="p">― Asirianoj!... ― ripetis la princo. ― Ili do estas Asirianoj?... Sed
         kion ili faras ĉi tie?...</p>

         <p class="p">― Ilia sinjoro, Sargon, amindumas la pastrinon, la sanktan Kaman.
         Kaj ili gardas lin... La lepro manĝu ilin, porkajn filojn!...</p>

         <p class="p">― Vi povas foriri.</p>

         <p class="p">La nuda homo profunde sin klinis antaŭ Ramzes kaj ekkuris, kredeble
         en la kuirejon.</p>

         <p class="p">&quot;Tio do estas Asirianoj?... ― pensis la princo, rigardante la strangajn
	 figurojn kaj aŭskultante la malamatan, kvankam nekompreneblan
         lingvon. ― Do Asirianoj jam estas apud Nilo, por fratiĝi kun ni, 
         trompi nin, kaj ilia ĉefo amindumas Kaman?...&quot;</p>

         <p class="p">Li reiris hejmen. Lia revado estingiĝis ĉe la brilo de nova, kvankam
         apenaŭ vekiĝanta pasio. Li, homo nobla kaj dolĉa, sentis mortan malamon 
	 al la eternaj malamikoj de Egipto, kiujn li renkontis la unuan
         fojon.</p>

         <p class="p">Kiam antaŭe, forlasinte la templon de Hator kaj post la interparolado
         kun Hiram, li komencis mediti pri la milito kontraŭ Azio, tio estis nur
         meditoj. Egipto bezonis homojn kaj la faraono trezorojn: la milito estis
         la plej facila rimedo akiri ilin, ĝi povis satigi lian bezonon de la gloro,
         li do projektis militon.</p> 

         <p class="p">Sed en la nuna momento estis indiferentaj por li la trezoroj, sklavoj
         kaj gloro, ĉar vekiĝis en li la voĉo de la malamo, pli potenca ol ĉio. La
         faraonoj tiel longe batalis kontraŭ Asirianoj, ambaŭ kontraŭuloj verŝis
         tiom da sango, la malamo havis tiel profundajn radikojn en la koroj,
         ke la princo ĉe la sola vido de la asiriaj soldatoj kaptis la glavon.
         Ŝajnis, ke ĉiuj spiritoj de la mortintaj batalantoj, ĉiuj iliaj penoj kaj
         doloroj reviviĝis en la animo de la reĝa infano kaj alvokis venĝon.</p>

         <p class="p">Kiam la princo revenis en la palacon, li ordonis alkonduki Tutmozison.
         El la du amikoj, unu estis ebria, la alia furioza.</p>

         <p class="p">― Ĉu vi scias, kion mi vidis nun? ― diris la princo al la favorato.</p>

         <p class="p">― Eble unu el la pastroj... ― murmuretis Tutmozis.</p>

         <p class="p">― Mi vidis Asirianojn... ― interrompis la princo. ― Ho dioj!... kion
         mi eksentis... Kia malnobla popolo... Ilia korpo de la piedoj ĝis la kapo
         estas ĉirkaŭvolvita per lano, kvazaŭ ĉe la sovaĝaj bestoj, ili malbonodoras 
	 putran sebon, kaj kia lingvo, kiaj barboj, haroj!...</p>

         <p class="p">Li paŝis rapide en la ĉambro, malfacile spirante, ekscitita.</p>

         <p class="p">― Mi pensis ― diris Ramzes ― ke mi malestimas la ŝtelojn de la
         skribistoj, la trompojn de la nomarĥoj, ke mi malamas la ruzajn kaj
         ambiciajn pastrojn... Mi sentis abomenon al Hebreoj kaj mi timis Fenicianojn... 
	 Sed hodiaŭ mi konvinkiĝis, ke tio estis nur ludoj. Nur
         hodiaŭ mi scias, kio estas la malamo, kiam mi ekvidis kaj ekaŭdis
         Asirianojn; nun mi komprenas, kial la hundo disŝiras la katon, kiu
         trakuris lian vojon...</p>

         <p class="p">― Al Hebreoj kaj Fenicianoj vi kutimis, via ekscelenco, Asirianojn
         vi renkontis la unuan fojon ― interrompis Tutmozis.</p>

         <p class="p">― Bagatelo Fenicianoj!... ― daŭrigis la princo kvazaŭ 
	 al si mem. ― Feniciano, Filistino, Saŝu, Libiano, eĉ Etiopiano, 
	 estas kvazaŭ membroj
         de nia familio. Kiam ili ne pagas tributojn, ni koleras kontraŭ ili, kiam
         ili pagis, ni forgesas...</p>

         <p class="p">Sed Asiriano estas io fremda, tiel malamika, ke... Mi ne estos feliĉa,
         antaŭ kiam mi ne estos kalkulinta almenaŭ cent mil detranĉitajn
         manojn!...</p>

         <p class="p">Tutmozis neniam vidis Ramzeson en tia stato de l' animo.</p>
<hr>
<div class="footer"><a href="VIII.html">ĈAPITRO VIII &gt;&gt;</a></div>
</body>
</html>
