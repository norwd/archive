<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XVIII</title>
</head>
<body background="../bld/papero.jpg">
<div class="header">
<span class="header_left"><a href="XVII.html">&lt;&lt; ĈAPITRO XVII</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XVIII</h3>

         <p class="first_p">De la momento kiam la armeo de Malsupra Egipto eliris el Pi-Bast,
         la profeto Mentezufis, akompananta la princon, ĉiutage ricevis kaj sendis
         kelke da depeŝoj.</p>

         <p class="p">Unu korespondado estis kun la ministro Herhor. Mentezufis sendis
         Memfison raportojn pri la marŝo de la armeo kaj pri la agado de la
         kronprinco, pri kiu li ne kaŝis sian admiron; la nobla Herhor skribis
         ke oni lasu al la kronprinco plenan liberecon; se Ramzes perdus la
         unuan batalon, la plej alta kolegio ne estus tre ĉagrenita.</p>

         <p class="p">&quot;Malgranda malvenko ― skribis Herhor ― estus leciono de prudento
         kaj humileco por la princo, kiu jam hodiaŭ, kvankam li faris ankoraŭ
         nenion, opinias sin egala al la plej spertaj generaloj.&quot;</p>

         <p class="p">Kiam Mentezufis respondis, ke malfacile estas supozi, ke la kronprinco 
	 estos venkita, Herhor komprenigis al li, ke en tia okazo la
         triumfo ne devas esti tro granda.</p>

         <p class="p">&quot;La ŝtato ― diris li ― perdos nenion, se la batalema kaj vivega
         kronprinco havos dum kelke da jaroj ludon ĉe la okcidenta limo. Li
         mem akiros sperton en la milita arto, kaj la maldiligentaj kaj trobravaj
         niaj soldatoj trovos konvenan por si okupon.&quot;</p>

         <p class="p">La duan korespondadon Mentezufis havis kun la sankta patro Mefres,
         kaj tiu ŝajnis al li pli grava. Mefres, ofendita iam de la kronprinco,
         hodiaŭ okaze de la mortigo de l' infano de Sara malkaŝe kulpigis Ramzeson
         pri filmortigo, farita sub la influo de Kama. Kiam en la daŭro
         de unu semajno la senkulpeco de Ramzes ekbrilis en klara lumo, la
         ĉefpastro, tiom pli incitita, ne ĉesis certigi, ke la princo, malamiko de
         l' dioj egiptaj kaj ligano de la mizeraj Fenicianoj, estas kapabla al ĉio.</p>

         <p class="p">La afero pri la mortigo ŝajnis tiel suspektinda en la unuaj tagoj; ke
         eĉ la plej alta kolegio demandis el Memfiso Mentezufison, kion li pensas
         pri ĝi? Mentezufis respondis, ke li observas la princon dum tutaj tagoj,
         sed eĉ unu momenton li ne povas supozi, ke li estas la mortiginto:</p>

         <p class="p">Tiaj korespondaĵoj, kvazaŭ aro de rabobirdoj, rondflugis ĉirkaŭ Ramzes, 
	 dum li dissendis esploristojn al la malamiko, interkonsiliĝis kun
         la ĉefoj aŭ instigis la soldatojn al rapida marŝo.</p>

         <p class="p">La 14-an la tuta armeo de la kronprinco kolektiĝis sude de la urbo
         Terenuthis. Je la granda ĝojo de la princo venis Patroklo kun la grekaj
         regimentoj, kaj kun li la pastro Pentuer, sendita de Herhor, kiel dua
         kontrolanto de la ĉefa militestro.</p>

         <p class="p">La multeco de pastroj en la tendaro (estis ankoraŭ aliaj) tute ne ravis
         Ramzeson. Sed li decidis tute ne atenti ilin kaj dum la militaj konsiloj
         li tute ne demandis ilian opinion.</p>

         <p class="p">La interrilatoj iel kvietiĝis. Mentezufis, konforme al la ordono de
         Herhor, ne trudis sin al la princo, kaj Pentuer estis okupita per la
         organizo de la kuracista helpo por la vunditoj.</p>

         <p class="p">La milita ludo komenciĝis.</p>

         <p class="p">Antaŭ ĉio, Ramzes per siaj agentoj disvastigis en multaj apudlimaj
         kamparoj famon, ke Libianoj proksimiĝas en grandegaj amasoj, ke ili
         ĉion detruados kaj mortigados. La terurita loĝantaro komencis forkuri
         al la okcidento kaj falis sur la egiptajn regimentojn. Tiam Ramzes
         prenis la virojn por la portado de ŝarĝoj post la armeo, kaj la virinojn
         kaj infanojn li sendis en la internon de la lando.</p>

         <p class="p">Poste, la ĉefa generalo ekspedis spionojn al la proksimiĝantaj Libianoj,
         por ekscii ilian nombron kaj ordon. La spionoj baldaŭ revenis, alportante 
	 precizajn informojn pri la loko de la malamika armeo kaj tre
         troigitajn pri ilia nombro. Ili certigis ankaŭ erare, kvankam kun plena
         konvinko, ke en la fronto de la libiaj bandoj iras Musavasa mem,
         akompanata de sia filo Teĥenna.</p>

         <p class="p">La princo-generalo ruĝiĝis de ĝojo ĉe la penso, ke en la unua milito
         li havos tiel spertan kontraŭulon, kiel Musavasa.</p>

         <p class="p">Li do troigis la danĝeron kaj duobligis la singardemon. Por havi
         ĉiujn ŝancojn, li uzis ankaŭ ruzon. Li sendis al Libianoj fidindajn
         homojn, ordonis al ili ŝajnigi forkurintojn, eniri en la malamikan 
	 tendaron kaj retiri de Musavasa lian plej grandan forton: la elpelitajn
         libiajn soldatojn.</p>

         <p class="p">― Diru al ili ― parolis Ramzes al siaj agentoj ― diru al ili, ke mi
         havas hakilojn por la kulpaj kaj pardonon por la humilaj. Se en la
         unua batalo ili ĵetos la armilojn kaj forlasos Musuvasan, mi ree akceptos
         ilin en la armeon de lia sankteco kaj ordonos pagi al ili ilian salajron,
         kvazaŭ ili neniam forlasus la servadon.</p>

         <p class="p">Patroklo kaj la aliaj generaloj trovis la rimedon tre praktika; la
         pastroj silentis. Mentezufis sendis depeŝon al Herhor kaj en la daŭro
         de unu tago ricevis respondon.</p>

         <p class="p">La ĉirkaŭaĵo de Sodaj Lagoj estis valo kelkdekon da kilometroj longa,
         fermita inter du ĉenoj de montoj, kiuj iris de la sud-oriento al la 
	 nord-okcidento. Ĝia plej granda larĝo ne superis dek kilometrojn; estis 
	 lokoj multe pli mallarĝaj, kvazaŭ kanaloj.</p>

         <p class="p">Sur la tuta longo de la valo sin etendis, unu post alia, dek marĉaj
         lagoj, plenaj de maldolĉe-sala akvo. Kreskis tie mizeraj arbetoj kaj
         herboj, ĉiam superŝutataj de la sablo, ĉiam velkantaj, kiujn neniu besto
         volis preni en la buŝegon. De ambaŭ flankoj superstaris disŝiritaj kalkaj
         altaĵoj, aŭ grandegaj sablaĵoj, en kiuj oni povis droni.</p>

         <p class="p">La tuta pejzaĝo kun flavaj kaj blankaj koloroj havis malvivan 
         aspekton, kiun pligrandigis ankoraŭ la varmego kaj silento. Neniu birdo
         kantis tie, kaj se ie eksonis murmureto, tio estis la sono de rulfalanta
         ŝtono.</p>

         <p class="p">Proksimume en la mezo de la valo estis du grupoj de konstruaĵoj,
         unu kelke da kilometroj de la alia; tio estis: oriente malgranda fortikaĵo, 
	 okcidente vitrofarejoj, por kiuj la libiaj komercistoj liveris hejtaĵon.
         Pro la militaj maltrankviloj ambaŭ lokoj estis forlasitaj de la loĝantoj.
         La korpuso de Teĥenna devis okupi ambaŭ lokojn, kiuj faris por Musuvasa
         la vojon al Egipto tute sendanĝera.</p>

         <p class="p">La Libianoj marŝis malrapide antaŭen de la urbo Glaucus al la sudo,
         kaj vespere la 14-an de Hator ili sin trovis ĉe la eniro al la valo de
         Sodaj Lagoj, kaj estis certaj, ke ili trapasos ĝin sen malhelpoj post
         dutaga marŝo. En la sama tago, tuj post la subiro de la suno la egipta
         armeo ekmarŝis al la dezerto kaj, trairinte sur la sabloj pli ol kvar 
         kilometrojn en la daŭro de dek du horoj, haltis en la sekvinta mateno
         sur la altaĵoj inter la fortikaĵo kaj vitrofarejo kaj sin kaŝis en la 
	 multnombraj intermontoj.</p> 

         <p class="p">Se en tiu nokto iu dirus al la Libianoj, ke en la valo de Sodaj Lagoj
         elkreskis palmoj kaj tritiko, ili malpli mirus, ol pri tio, ke la egipta
         armeo baris al ili la vojon.</p>

         <p class="p">Post mallonga ripozo, dum kiu la pastroj sukcesis trovi kaj elfosi
         kelke da putoj de sufiĉe trinkebla akvo, la egipta armeo komencis
         okupi la nordajn montetojn, ĉirkaŭantajn la valon.</p>

         <p class="p">La plano de l' kronprinco estis simpla. Li volis detranĉi la Libianojn
         de ilia patrujo kaj forpuŝi ilin al la sudo, en la dezerton, kie la varmego
         kaj malsato ekstermus la diskurintajn.</p>

         <p class="p">Por tiu celo li dismetis la armeon sur la norda flanko de la valo kaj
         dividis la armeon en tri korpusojn. La dekstran flankon, plej proksiman
         al Libio, komandis Patroklo kaj li devis bari al la atakantoj la revenon
         al ilia urbo Glaucus. La maldekstran flankon, plej proksiman al Egipto,
         komandis Mentezufis, por bari al la Libianoj la marŝon antaŭen. Fine,
         la centran korpuson direktis la kronprinco mem, havante kun si 
	 Pentueron.</p>

         <p class="p">La 15-an de Hator, ĉirkaŭ la sepa horo matene, kelkdeko da Libianoj
         rapide tratrotis la valon. Momenton ili ripozis ĉe la vitrofarejoj, 
	 ĉirkaŭrigardis, kaj ne rimarkinte ion suspektindan, returnis la ĉevalojn al
         la siaj.</p>

         <p class="p">Je la deka horo matene dum terura varmego, kiu ŝajnis trinki ŝviton
         kaj sangon el la homoj, Pentuer diris al la princo:</p>

         <p class="p">― La Libianoj jam eniris en la valon kaj preterpasas la taĉmenton de
         Patroklo. Post unu horo ili estos ĉi tie.</p>

         <p class="p">― Kiel vi scias tion? ― demandis la princo kun miro.</p>

         <p class="p">― La pastroj scias ĉion!... ― respondis Pentuer kun rideto.</p>

         <p class="p">Poste li suriris singarde ŝtonegon, prenis el sako tre brilantan 
	 objekton, kaj sin turninte al la taĉmento de la sankta Mentezufis, komencis
         fari iajn signojn per la mano.</p>

         <p class="p">― Mentezufis ankaŭ jam estas antaŭsciigita ― aldonis li.</p>

         <p class="p">La princo ne povis kaŝi la admiron kaj diris:</p>

         <p class="p">― Mi havas pli bonajn okulojn ol vi, kaj ne malpli bonajn orelojn,
         tamen mi vidas nenion, mi aŭdas nenion. Kiamaniere do vi rimarkas
         la malamikojn kaj interkomunikiĝas kun Mentezufis?</p>

         <p class="p">Pentuer montris al la princo monteton, sur kies supro estis malklare
         videblaj dornaj arbetoj. Ramzes fikse rigardis ĉi tiun punkton kaj subite
         kovris la okulojn: en la arbetoj io forte ekbrilis.</p>

         <p class="p">― Kia terura brilo?... ― ekkriis li. ― Oni povas blindiĝi!...</p>

         <p class="p">― Tio estas la signoj de la pastro, kiu akompanas Patroklon ― respondis 
	 Pentuer. ― Vi do vidas, sinjoro, ke ankaŭ ni povas esti utilaj
         dum la milito...</p>

         <p class="p">Li eksilentis, el la fundo de la valo alflugis al ili murmuro, komence
         mallaŭta, iom post iom laŭtiĝanta. Ĉe tiu ĉi sono, la egiptaj soldatoj,
         gluitaj al la deklivo de la monteto, komencis leviĝi, ordigi la armilojn,
         murmureti... Sed mallonga komando de la oficiroj trankviligis ilin, kaj
         ree super la nordaj ŝtonegoj ekregis morta silento.</p>

         <p class="p">Dume la murmureto en la fundo de la valo potenciĝis kaj fariĝis
         bruo, en kiu sur la fono de interparoladoj de miloj da homoj oni povis
         distingi kantojn, sonojn de flutoj, krakadon de veturiloj, ĉevalajn blekojn
         kaj kriojn de la ĉefoj. La koro de Ramzes komencis vivege bati; li ne
         povis plu haltigi la scivolon kaj grimpis sur ŝtonegan pinton, de kiu
         oni povis vidi grandan parton de la valo.</p>

         <p class="p">Ĉirkaŭita de nebulo de flava polvo, malrapide iris antaŭen la libia
         korpuso, kvazaŭ serpento kelke da kilometroj longa, kun bluaj, blankaj
         kaj ruĝaj makuloj.</p> 

         <p class="p">En la fronto marŝis dekkelko da kavaliroj, el kiuj unu, vestita per
         blanka tuko, sidis sur la ĉevalo kvazaŭ sur benko, mallevinte ambaŭ
         piedojn maldekstren. Post la kavaliroj iris areto da ŝtonĵetistoj
         grizaj ĉemizoj, poste iu altrangulo en portilo, super kiu oni portis
         grandan ombrelon. Pli malproksime taĉmento de lancistoj en blankaj
         kaj ruĝaj tunikoj, poste granda bando de preskaŭ nudaj homoj, armitaj
         per bastonegoj, ree ŝtonĵetistoj kaj lancistoj, ree ŝtonĵetistoj, kaj post ili
         ruĝa taĉmento kun falĉiloj kaj hakiloj. Ili iris proksimume po kvar en
         ĉiu vico; sed malgraŭ la krioj de la oficiroj senĉese rompiĝis la ordo
         kaj la najbaraj kvaroj intermiksiĝis.</p>

         <p class="p">Kantante kaj brue parolante, la libia serpento malrapide elrampis en
         la plej larĝan parton de la valo, kontraŭ la vitrofarejoj kaj lagoj. Tie
         la vicoj ankoraŭ pli intermiksiĝis. La marŝantaj en la fronto haltis,
         ĉar oni diris al ili, ke ĉi tie oni ripozos; dume la aliaj kolonoj pli
         rapidigis la paŝojn por pli frue atingi la celon kaj ripozi. Unuj forlasis
         la vicojn, kaj metinte la armilojn sur la tero, sin ĵetis en la lagon, aŭ
         per la manoj ĉerpis ĝian malbonodoran akvon; aliaj, sidiĝinte sur la
         tero, prenis el la sakoj daktilojn, aŭ el argilaj boteloj trinkis akvon
         kun vinagro.</p> 

         <p class="p">Alte, super la taĉmento rondflugis kelke da vulturoj.</p>

         <p class="p">Ĉe tiu ĉi spektaklo Ramzeson ekregis stranga malĝojo kaj timo. Antaŭ
         liaj okuloj komencis flugi muŝetoj, li perdis la konscion kaj dum unu
         momento ŝajnis al li, ke li donus la tronon, por ne esti en ĉi tiu loko
         kaj ne vidi tion, kio okazos. Li deglitis de la pinto kaj per frenezaj
         okuloj rigardis antaŭ si.</p>

         <p class="p">Subite proksimiĝis al li Pentuer kaj forte ektiregis lin je la ŝultro.</p> 

         <p class="p">― Vekiĝu, ĉefo ― diris li. ― Patroklo atendas ordonojn...</p>

         <p class="p">― Patroklo?... ― ripetis la princo kaj turnis sin.</p>

         <p class="p">Antaŭ li staris Pentuer morte pala, sed trankvila. Kelke da paŝoj pli
         malproksimen same pala Tutmozis en tremantaj manoj tenis la oficiran
         fajfilon. El post la monteto elrigardis soldatoj, sur kies vizaĝoj estis
         videbla profunda emocio.</p>

         <p class="p">― Ramzes ― ripetis Pentuer ― la armeo atendas...</p>

         <p class="p">La princo kun la decidemo de l' malespero ekrigardis la pastron kaj
         murmuretis per sufokita voĉo:</p>

         <p class="p">― Oni komencu...</p>

         <p class="p">Pentuer levis alten sian brilantan talismanon kaj faris per ĝi kelke
         da signoj en la aero. Tutmozis mallaŭte ekfajfis, la fajfo ripetiĝis dekstre
         kaj maldekstre en la intermontoj, sur la montetojn komencis grimpi la
         egiptaj ŝtonĵetistoj.</p>

         <p class="p">Estis ĉirkaŭ la tagmezo.</p>

         <p class="p">Ramzes iom post iom forskuis la unuajn impresojn kaj komencis pli
         atente rigardi ĉirkaŭe. Li vidis sian stabon, la taĉmenton de lancistoj
         kaj hakilistoj sub la komando de maljunaj oficiroj, fine ŝtonĵetistojn,
         maldiligente surirantajn la ŝtonegon... Kaj li estis certa, ke ĉiu el ili
         ne nur ne deziras perei, sed eĉ ne volus batali kaj sin movi en la terura
         varmego.</p> 

         <p class="p">Subite de la supro de iu monteto eksonis grandega voĉo, pli potenca
         ol leona bleko:</p>

         <p class="p">― Soldatoj de lia sankteco, dispelu ĉi tiujn libiajn hundojn!... La
         dioj estas kun vi!...</p>

         <p class="p">Al la supernatura voĉo respondis du aliaj, ne malpli potencaj: longa
         krio de egipta armeo kaj grandega tumulto de Libianoj...</p>

         <p class="p">La princo, ne bezonante plu sin kaŝi, suriris monteton, de kiu oni
         povis bone vidi la malamikojn. Antaŭ li sin etendis longa vico de la
         egiptaj ŝtonĵetistoj, kvazaŭ elirintaj el la tero, kaj kelkcenton da paŝoj
         de ili la libia taĉmento, svarmanta en polva nebulo. Eksonis trumpetoj,
         fajfiloj, kaj malbenoj de la barbaraj oficiroj, penantaj fari ordon. Tiuj,
         kiuj sidis, salte leviĝis; tiuj, kiuj trinkis akvon, kaptis la armilojn kaj
         kuris al la siaj; la senordaj amasoj komencis formi vicojn, ĉio ĉi en
         tumulto kaj krioj.</p>

         <p class="p">Dume la egiptaj ŝtonĵetistoj sendis en ĉiu minuto po kelke da ŝtonoj,
         trankvile, orde, kvazaŭ dum la ekzercoj. La dekestroj montris al siaj
         malgrandaj taĉmentoj la malamikojn, kiujn ili devis trafi; la soldatoj
         dum kelke da minutoj superŝutis ilin per plumbaj kugloj kaj ŝtonoj.
         La princo vidis, ke post ĉiu tia pluvego la libia areto diskuris, kaj tre
         ofte unu homo restis kuŝanta.</p>

         <p class="p">Malgraŭ tio la libiaj vicoj formiĝis kaj iris post la linion, kie faladis
         la ŝtonoj. La libiaj ŝtonĵetistoj iris antaŭen kaj same rapide kaj trankvile
         komencis respondi al la Egiptanoj. Iafoje inter iliaj vicoj eksplodis ridoj
         kaj krioj de ĝojo: falis egipta ŝtonĵetisto.</p>

         <p class="p">Baldaŭ super la kapo de l' princo kaj de lia sekvantaro komencis
         sibli kaj fajfi la ŝtonoj. Unu, lerte ĵetita, trafis adjutanton en ŝultron
         kaj rompis al li oston, dua deĵetis kaskon de alia adjutanto, tria falis
         ĉe la piedoj de la princo, rompiĝis sur la ŝtonego kaj kovris lian vizaĝon
         per fragmentoj varmegaj, kiel bolanta akvo.</p>

         <p class="p">La Libianoj laŭte ridis, ion kriante: kredeble ili insultis la malamikan
         ĉefon.</p>

         <p class="p">La timo kaj, antaŭ ĉio la kompato tuj forkuris el la animo de Ramzes.
         Li ne vidis plu antaŭ si homojn, minacatajn de la sufero kaj morto,
         sed sovaĝajn bestojn, kiujn oni devas ekstermi aŭ ligi. Li aŭtomate
         etendis la manon al la glavo, por ekkonduki la lancistojn, kiuj atendis
         la ordonon, sed malestimo haltigis lin. Li devus sin makuli per la sango
         de tiu kanajlaro!... Por kio ekzistas la soldatoj?</p>

         <p class="p">Dume la batalo daŭris, kaj la bravaj libiaj ŝtonĵetistoj kriante, eĉ
         kantante komencis iri antaŭen. De ambaŭ flankoj la ŝtonoj zumis kiel
         skaraboj aŭ abeloj, iafoje trafis en la aero unu alian kun krako. 
	 Ĉiumomente iu batalisto, libia aŭ egipta, posteniĝis ĝemante, aŭ falis teren
         senviva. Sed tio ne aliigis la bonan humoron de aliaj: ili batalis kun
         malica ĝojo, kiu iom post iom fariĝis furioza kolero kaj memforgeso.</p> 

         <p class="p">Subite, malproksime, en la dekstra flanko eksonis trumpetoj kaj multfoje 
	 ripetataj aklamoj: La sentima Patroklo, ebria jam de la mateno,
         atakis la malamikan ariergardon.</p>

         <p class="p">― Batu!... ― ekkriis la princo.</p>

         <p class="p">Tuj la ordonon ripetis trumpeto unu, dua... deka, kaj post momento
         el ĉiuj intermontoj komencis aperi la egiptaj centoj. La ŝtonĵetistoj,
         dissemitaj sur la montetoj, duobligis la fervoron, kaj dume sen rapido,
         sed ankaŭ sen senordo, sin starigis kontraŭ la Libianoj la kvarvicaj
         kolonoj de la egiptaj lancistoj kaj hakilistoj.</p>

         <p class="p">― Plifortigu la centron ― diris la kronprinco.</p>

         <p class="p">La trumpeto ripetis la ordonon. Post la du kolonoj de la unua linio
         stariĝis du novaj kolonoj. Antaŭ kiam la Egiptanoj finis ĉi tiun manovron, 
	 jam la Libianoj, imitante ilin, formis ok vicojn kontraŭ la ĉefa
         korpuso.</p>

         <p class="p">― Antaŭen la rezervoj! ― diris la princo. ― Ekrigardu ― diris li al
         unu el la adjutantoj ― ĉu la maldekstra flanko jam estas preta.</p>

         <p class="p">La adjutanto, por pli bone vidi la valon, kuris inter la ŝtonĵetistojn,
         kaj subite falis, sed faris signojn per la mano. Por anstataŭi lin, eliris
         alia oficiro kaj baldaŭ alkuris, anoncante, ke ambaŭ flankoj de la princa
         taĉmento jam staras pretaj.</p>

         <p class="p">De la flanko de la taĉmento de Patroklo la bruo plifortiĝis, kaj subite
         leviĝis super la montetojn nigraj, densaj polvaj nuboj. Al la princo
         alkuris oficiro de Pentuer kun sciigo, ke la grekaj regimentoj ekbruligis
         la libian tendaron.</p>

         <p class="p">― Rompu la centron ― diris la princo.</p>

         <p class="p">Kelkdeko da trumpetoj, unu post alia, ludis la signalon al la atako,
         kaj kiam ili eksilentis, en la centra kolono eksonis la komando, ritma
         bruo de la tamburoj kaj la murmuro de la paŝoj de la infanterio, marŝanta 
	 takte:</p>

         <p class="p">― Unu... du!... Unu... du!.. Unu... du!...</p>

         <p class="p">Nun oni ripetis la komandon en la dekstra kaj maldekstra flanko;
         ree ektondris la tamburoj kaj la flankaj kolonoj ekiris antaŭen: unu...
         du!... unu... du!...</p>

         <p class="p">La libiaj ŝtonĵetistoj komencis posteniĝi, superŝutante per ŝtonoj la
         marŝantajn Egiptanojn. Sed kvankam ĉe ĉiu paŝo falis iu soldato, la
         kolonoj iris senhalte, iris malrapide, orde: unu... du!... unu... du!...</p>

         <p class="p">La flava nebulo, senĉese densiĝanta, signis la marŝon de la egiptaj
         batalionoj. La ŝtonĵetistoj ne vidis plu la malamikojn kaj fariĝis rilata
         silento, en kiu sonis nur la ĝemoj kaj ploroj de la vunditaj batalistoj.</p>

         <p class="p">― Malofte ili tiel bone marŝis dum la ekzercoj! ― ekkriis la princo
         al la stabo.</p>

         <p class="p">― Ili ne timas hodiaŭ la bastonon ― murmuris maljuna oficiro.</p>

         <p class="p">La interspaco inter la Libianoj kaj la polva nubo de la flanko de
         l' Egiptanoj pli kaj pli malgrandiĝis; sed la barbaroj staris senmovaj,
         kaj post iliaj linioj aperis alia polva nubo. Sendube ia rezervo plifortigis
         la centran kolonon, kiun minacis la plej forta atako.</p>

         <p class="p">La kronprinco dekuris de la monteto kaj sidiĝis sur ĉevalon; el la
         intermontoj elfluis la lastaj egiptaj rezervoj, kaj forminte vicojn, atendis
         la ordonon. Post la infanterio okupis la lokon kelkcento da aziaj 
	 rajdistoj, sur malgrandaj, sed fortaj ĉevaloj.</p>

         <p class="p">La princo sekvis galope la marŝantajn al la atako kaj cent paŝojn
         de tie trovis alian monteton, ne altan, de kiu tamen oni povis vidi la
         tutan kampon de la batalo. La sekvantaro, aziaj kavaliroj kaj rezerva
         kolono rapidis post li.</p>

         <p class="p">La princo malpacience rigardis al la maldekstra flanko, de kie li vane
         atendis la alvenon de Mentezufis. La Libianoj staris senmove, la situacio
         ŝajnis pli kaj pli grava.</p>

         <p class="p">La korpuso de Ramzes estis la plej forta, sed ĝi havis antaŭ si preskaŭ
         ĉiujn libiajn fortojn. Nombre ambaŭ partioj estis egalaj, la princo ne
         dubis pri la venko, sed antaŭ tiel brava kontraŭulo li timis grandajn
         perdojn.</p>

         <p class="p">Cetere, la batalo havas siajn kapricojn. Tiuj, kiuj jam foriris al la
         atako, ne estas plu sub la influo de la ĉefa estro. Li ne posedas ilin plu;
         li havas nur la rezervan regimenton kaj plenmanon da kavaliroj. Se do
         unu el la egiptaj kolonoj estus rompita, aŭ se la malamiko ricevus 
	 neatendatajn helpajn batalionojn!...</p> 

         <p class="p">La princo frotis la frunton: nun li eksentis la tutan respondecon de
         la ĉefa militestro. Li estis kiel ostludanto, kiu metinte ĉion en la ludon,
         jam ĵetis la ostojn kaj demandas, kiel ili falos?</p>

         <p class="p">La Egiptanoj estis kelkdekon da paŝoj de la libiaj kolonoj. Komando...
         trumpetoj... la tamburoj ekbruis pli rapide kaj la soldatoj ekkuris: unu...
         du... tri!... unu... du... tri!... Kuru!... Leviĝis novaj polvaj nubetoj kaj
         kuniĝis en unu grandegan nebulon... La homaj kriegoj, la krakado de
         la lancoj, la tintado de la falĉiloj, iafoje terura ĝemo, kiu tuj dronis
         en la ĝenerala tumulto...</p>

         <p class="p">Sur la tuta batala linio oni ne povis vidi plu la homojn, iliajn armilojn,
         eĉ kolonojn, sed flavan polvon, kiu sin sternis kvazaŭ grandega serpento.
         Pli densa nebulo montris la lokon, kie la kontraŭaj kolonoj renkontis
         unu la alian, malpli densa -- breĉon.</p>

         <p class="p">Post kelke da minutoj de infera tumulto, la princo rimarkis, ke la
         polva nebulo super la maldekstra flanko fleksiĝas posten.</p> 

         <p class="p">― Plifortigu la maldekstran flankon! ― ekkriis li.</p> 

         <p class="p">La duono de la rezervo ekkuris al la montrita direkto kaj malaperis
         en la nebuloj. La maldekstra flanko rektiĝis, la dekstra malrapide iris
         antaŭen, la centro, plej forta kaj grava, staris senmove.</p>

         <p class="p">― Plifortigu la centron! ― diris la princo.</p>

         <p class="p">La dua duono de la rezervo ekmarŝis antaŭen kaj malaperis en la
         polvo. La krio pligrandiĝis dum unu momento, sed oni vidis neniun
         movon antaŭen.</p>

         <p class="p">― Terure batalas ĉi tiuj mizeruloj!... ― diris al la kronprinco maljuna 
	 oficiro de la sekvantaro. ― Estas jam tempo, ke venu Mentezufis.</p>

         <p class="p">La princo alvokis la ĉefon de la azia rajdistaro.</p>

         <p class="p">― Rigardu maldekstren ― diris li ― tie devas esti breĉo. Enrajdu
         tien singarde por ne piedpremi niajn soldatojn kaj falu de la flanko sur
         la centran kolonon de tiuj hundoj... </p>

         <p class="p">― Ili devas esti ĉenligitaj, ili tro longe staras sur la sama loko ―          respondis la Aziano ridante.</p> 

         <p class="p">Li lasis apud la princo dudekon da kavaliroj, kaj fortrotis kun la
         ceteraj, kriante:</p>

         <p class="p">― Vivu eterne, nia ĉefo!...</p>

         <p class="p">La varmego estis terura. La princo streĉis la vidadon kaj aŭdadon,
         penante trapenetri la polvan muron. Li atendis... atendis... Subite li
         ekkriis de ĝojo: la centra nebulo ekŝanceliĝis kaj iom antaŭeniris...</p> 

         <p class="p">Ree ĝi haltis, kaj ree komencis marŝi antaŭen, tre malrapide, sed
         antaŭen...</p>

         <p class="p">Bolis tiel terura tumulto, ke oni ne povis diveni, kion ĝi signifas:
         koleron, triumfon, aŭ malvenkon.</p>

         <p class="p">Subite la dekstra flanko komencis strange fleksiĝi kaj posteniĝi. Post
         ĝi aperis nova polva nebulo. Samtempe alrajdis Pentuer kaj ekkriis:</p>

         <p class="p">― Patroklo atakas la Libianojn de poste!...</p>

         <p class="p">La malordo en la dekstra flanko pligrandiĝis kaj proksimiĝis al la
         centro de la batala kampo. Estis videble, ke la Libianoj komencas cedi
         kaj ke la paniko kaptis eĉ la ĉefan kolonon.</p>

         <p class="p">La tuta stabo de l' kronprinco, ekscitita, febra, observis la movojn
         de la flava polvo. Post kelke da minutoj la malordo ekregis ankaŭ en
         la maldekstra flanko. Tie la Libianoj jam komencis forkuri.</p>

         <p class="p">― Mi ne ekvidu morgaŭ la sunon, se tio ne estas venko!... ― ekkriis
         la maljuna oficiro.</p>

         <p class="p">Alkuris kuriero de la pastroj, kiuj de la plej proksima monteto observis
         la batalon, kaj sciigis, ke ĉe la maldekstra flanko oni vidas la batalionojn
         de Mentezufis kaj ke la Libianoj estas ĉirkaŭitaj de tri flankoj.</p>

         <p class="p">― Ili jam forkurus, kiel cervinoj ― diris la senspira kuriero ― se la
         sabloj ne malhelpus ilin.</p>

         <p class="p">― Venko!... Vivu eterne, estro!... ― kriis Pentuer.</p>

         <p class="p">Estis apenaŭ post la dua horo.</p>

         <p class="p">La aziaj kavaliroj komencis brue kanti kaj sendi supren sagojn por
         la honoro de l' princo. La stabaj oficiroj desaltis de la ĉevaloj, sin ĵetis
         al la piedoj kaj manoj de l' princo, fine demetis lin de la selo kaj levis
         supren, kriante:</p>

         <p class="p">― Jen potenca militestro!... Li piedpremis la malamikojn de Egipto!
         Amon estas ĉe lia dekstra kaj maldekstra mano, kiu do povus kontraŭstari 
	 al li?...</p>

         <p class="p">Dume la Libianoj, senĉese cedante, suriris la sudajn sablajn montetojn,
         kaj post ili la Egiptanoj. Nun ĉiomomente el la polvaj nebuloj aperis
         kavaliroj kaj alkuris al Ramzes.</p>

         <p class="p">― Mentezufis okupis iliajn postojn!... ― kriis unu.</p>

         <p class="p">― Du centoj kapitulacis!... ― kriis alia.</p>

         <p class="p">― Patroklo okupis iliajn postojn!...</p>

         <p class="p">― Oni prenis al la Libianoj tri standardojn: ŝafon, leonon kaj 
	 akcipitron...</p>

         <p class="p">Ĉirkaŭ la stabo la amaso fariĝis pli kaj pli densa: ĉirkaŭis ĝin
         homoj sangantaj kaj kovritaj de polvo.</p>

         <p class="p">― Vivu eterne!... Vivu eterne, estro!...</p>

         <p class="p">La princo estis tiel ekscitita, ke jen li ridis, jen ploris kaj diris al
         sia sekvantaro:</p>

         <p class="p">― La dioj ekkompatis... Mi jam pensis, ke ni perdos... Mizera estas
         la sorto de l' militestro, kiu ne eltirante la glavon, eĉ nenion sciante,
         estas responda pri ĉio...</p>

         <p class="p">― Vivu eterne, venka estro!... ― oni kriis.</p> 

         <p class="p">― Bela venko!... ― ridis la princo. ― Mi eĉ ne scias, kiel oni ĝin
         gajnis...</p>

         <p class="p">― Li gajnas batalojn, kaj poste li miras!... ― kriis iu el la 
	 sekvantaro.</p>

         <p class="p">― Mi diras, ke mi eĉ ne scias, kian aspekton havas la batalo... ―          klarigis la princo.</p>

         <p class="p">― Trankviliĝu, estro ― respondis Pentuer. ― Vi tiel saĝe dismetis
         la armeon, ke la malamikoj devis esti rompitaj. Kiamaniere?... tio ne
         estas plu via afero, sed de la regimentoj. </p>

         <p class="p">― Mi eĉ ne eltiris la glavon!... Eĉ unu Libianon mi ne vidis!... ―          plendis la princo.</p>

         <p class="p">Sur la sudaj montetoj ĉio ankoraŭ bolis kaj bruis, sed en la valo la
         polvo komencis malleviĝi; tie ĉi kaj tie, kvazaŭ tra nebulo, oni povis
         vidi aretojn da egiptaj soldatoj kun lancoj jam levitaj supren.</p>

         <p class="p">La princo turnis la ĉevalon tien kaj atingis la forlasitan batalan
         kampon, kie ĵus finiĝis la batalo de la centraj kolonoj. Tio estis placo
         kelkcenton da paŝoj larĝa, kun profundaj kavoj, kovrita de vunditoj kaj
         kadavroj. De la flanko, de kie proksimiĝis la princo, kuŝis en longa
         vico, ĉiun kelkon da paŝoj Egiptanoj kaj Libianoj intermiksitaj, kaj
         iom pli malproksime preskaŭ ekskluzive Libianoj.</p> 

         <p class="p">En kelkaj lokoj la kadavroj kuŝis dense unu ĉe alia; iafoje en unu
         punkto tri aŭ kvar kadavroj. La sablo estis makulita de brunaj sangaj
         punktoj; la vundoj estis teruraj: unu batalisto havis du manojn fortranĉitajn, 
	 dua rompitan kapon ĝis la trunko; el tria eliĝis la intestoj.
         Iuj tordiĝis en konvulsioj, kaj el ilia buŝo, plena de sablo, ĝemis 
	 malbenoj aŭ petegoj, ke oni finmortigu ilin.</p>

         <p class="p">La kronprinco rapide pasis ilin, ne turnante sin, kvankam kelkaj
         vunditoj kriis mallaŭte por lia honoro.</p>

         <p class="p">Ne malproksime de tiu loko li renkontis unuan grupon de kaptitoj.
         Ili falis antaŭ li sur la vizaĝon, petegante kompaton.</p>

         <p class="p">― Proklamu pardonon por la venkitaj kaj humilaj ― diris Ramzes
         al sia sekvantaro.</p>

         <p class="p">Kelke da rajdistoj diskuris en diversajn direktojn. Baldaŭ eksonis
         trumpeto kaj post ĝi forta voĉo:</p>

         <p class="p">― Laŭ la ordono de lia ekscelenco, la princo militestro, la vunditoj 
         kaj kaptitoj ne estos mortigataj!...</p>

         <p class="p">Miksitaj krioj, kredeble de l' kaptitoj, respondis la proklamon.</p>

         <p class="p">― Laŭ la ordono de la militestro ― kriis per kantanta tono alia voĉo
         ― la vunditoj kaj kaptitoj ne estos mortigataj!...</p>

         <p class="p">Dume sur la sudaj montetoj la batalo ĉesis kaj du plej grandaj libiaj
         taĉmentoj demetis la armilojn antaŭ la grekaj regimentoj.</p>

         <p class="p">La brava Patroklo, de la varmego, kiel li mem diris, aŭ de la varmigaj 
	 trinkaĵoj, kiel opiniis aliaj, apenaŭ sidis sur la ĉevalo. Li frotis la
         larmajn okulojn kaj sin turnis al la kaptitoj:</p>

         <p class="p">― Favaj hundoj! ― kriis li ― kiuj levis pekajn manojn kontraŭ la
         armeo de lia sankteco (la vermoj vin manĝu!), vi pereos, kiel pedikoj
         sub la ungo de pia Egiptano, se vi ne respondos tuj: kie sin kaŝis via
         ĉefo, la lepro manĝu lian nazon kaj trinku liajn pusajn okulojn!...</p>

         <p class="p">En la sama momento proksimiĝis la kronprinco. La generalo salutis
         lin kun respekto, sed ne interrompis la esploron:</p>

         <p class="p">― Mi ordonos deŝiri de vi la haŭton!... mi palisumos vin, se mi ne
         ekscios tuj, kie estas ĉi tiu venena serpento, ĉi tiu bastardo de sovaĝa
         porkino, ĵetita en la sterkon...</p>

         <p class="p">― Jen kie estas nia ĉefo!... ― ekkriis unu el Libianoj, montrante
         areton da rajdantoj, kiuj malrapide sin direktis en la internon de la
         dezerto.</p>

         <p class="p">― Kio estas tio? ― demandis la princo.</p>

         <p class="p">― La mizera Musavasa forkuras!... ― respondis Patroklo kaj preskaŭ
         falis teren.</p>

         <p class="p">― Do Musavasa estas tie kaj forkuras?... Ĉi tien! Kiaj havas bonajn
         ĉevalojn, sekvu min!...</p>

         <p class="p">― Bone ― diris Patroklo ridante. ― Nun la ŝtelisto de ŝafoj ekblekos
         mem!...</p>

         <p class="p">Pentuer baris al la princo la vojon.</p>

         <p class="p">― Via ekscelenco ne povas persekuti la forkurintojn!...</p>

         <p class="p">― Kio?... ― ekkriis la kronprinco. ― Dum la tuta batalo mi levis
         la manon kontraŭ neniu, kaj nun mi devas perdi la libian ĉefon?...
         Kion dirus la soldatoj, kiujn mi sendis sub la lancojn kaj hakilojn?...</p>

         <p class="p">― La armeo ne povas resti sen estro...</p>

         <p class="p">― Ĉu ili ne havas Patroklon, Tutmozison, fine Mentezufison? Por
         kio mi estas ĉefo, se estas malpermesite al mi ĉasi la malamikon?...
         Ili estas kelkcenton da paŝoj de ni kaj iliaj ĉevaloj estas lacaj...</p>

         <p class="p">― Post unu horo ni revenos kun ili... Oni bezonas nur etendi la
         manon... ― murmuris la aziaj rajdistoj.</p>

         <p class="p">― Patroklo... Tutmozis... mi lasas al vi la armeon... ― kriis la
         princo. ― Ripozu, mi tuj revenos...</p>

         <p class="p">Li pikis la ĉevalon kaj ektrotis, vadante en la sablo, kaj post li
         dudeko da kavaliroj kaj Pentuer.</p>

         <p class="p">― Kion vi faras ĉi tie, profeto? ― demandis la princo. ― Prefere
         dormu iom... Vi faris al ni hodiaŭ grandajn servojn...</p>

         <p class="p">― Eble mi estos ankoraŭ utila ― respondis Pentuer.</p>

         <p class="p">― Restu... mi ordonas al vi...</p>

         <p class="p">― La plej alta kolegio ordonis al mi eĉ unu paŝon ne forlasi vian
         ekscelencon.</p>

         <p class="p">La princo ektremis de kolero.</p> 

         <p class="p">― Kaj se ni falos en embuskon? ― demandis Ramzes.</p>

         <p class="p">― Ankaŭ tie mi ne forlasos vin, sinjoro ― respondis la pastro.</p>
<hr>
<div class="footer"><a href="XIX.html">ĈAPITRO XIX &gt;&gt;</a></div>
</body>
</html>
