<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XVII</title>
</head>
<body background="../bld/papero.jpg">
<div class="header">
<span class="header_left"><a href="XVI.html">&lt;&lt; ĈAPITRO XVI</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XVII</h3>

         <p class="first_p">La okcidentan limon de Egipto sur longo da pli ol cent geografiaj
         mejloj formas muro de kalkaj montetoj, nudaj, interrompataj de intermontoj, 
	 kelkcenton da metroj profundaj. Ĝi kuras sur la bordo de Nilo,
         de kiu ĝi foriras jen unu mejlon, jen unu kilometron.</p>

         <p class="p">Se iu surgrimpus iun el la montetoj kaj turnus la vizaĝon al la
         nordo, li vidus plej strangan pejzaĝon. Malsupre, dekstre, li havus mallarĝan, 
	 sed verdan herbejon, tranĉitan de Nilo; maldekstre -- senliman
         flavan ebenaĵon, semitan de blankaj aŭ brikokoloraj makuloj.</p>

         <p class="p">La unutoneco de la pejzaĝo, la incitanta flaveco de la sablo, la varmego 
	 kaj, antaŭ ĉio, la senfina senlimeco -- jen estas la ĉefaj ecoj de
         la libia dezerto, sin etendanta oriente de Egipto.</p>

         <p class="p">Sed ĉe pli detala rigardado, la dezerto ŝajnus malpli unutona. Ĝia
         sablo ne kuŝas plate, sed formas vicon de sulkoj, kiuj similas grandegajn 
	 akvajn ondojn. Tio estas kvazaŭ ondanta maro, kiu glaciiĝis.</p>

         <p class="p">Kiu havus la kuraĝon iri sur ĉi tiu maro unu horon, du, iafoje tutan
         tagon, tiu trovus alian vidaĵon. En la horizonto aperas montetoj, iafoje
         ŝtonegoj kaj senfundaĵoj de plej diversaj formoj. Sub la piedoj la sablo
         fariĝas pli kaj pli malprofunda kaj el sub ĝi komencas eliĝi kalka
         ŝtonego kvazaŭ kontinento.</p>

         <p class="p">Efektive tio estas kontinento, eĉ lando, en la mezo de la sabla maro.
         Apud la kalkaj montetoj oni vidas valojn, sur ili la fluujojn de la riveroj
         kaj riveretoj, pli malproksime ebenaĵon kaj en ĝia mezo lagon kun
         kurbaj bordoj kaj kava fundo.</p>

         <p class="p">Sed sur tiuj ĉi ebenaĵoj kaj altaĵoj ne kreskas eĉ unu herba trunketo,
         en la lago ne estas eĉ unu akva guto, en la rivero fluas nenio. Tio
         estas pejzaĝo, kun plej diversaj formoj de la tero, sed de kiu forkuris
         la tuta akvo; tute sekigita, pejzaĝo malviva, kie ne nur pereis ĉiuj
         kreskaĵoj, sed eĉ la fruktodona tavolo de la tero disfalis en polvon aŭ
         eniĝis en la ŝtonegojn.</p>

         <p class="p">En tiuj lokoj okazis io plej terura, kion oni povas imagi: la naturo
         mortis, restis nur ĝia skeleto kaj polvo, kiujn pli kaj pli konsumas la
         varmego, kaj la vento transĵetas de unu loko al alia.</p>

         <p class="p">Post tiu ĉi malviva, neenterigita kontinento sin etendas ree maro
         sabla, sur kiu tie ĉi kaj tie oni vidas pintajn konusojn, kiuj leviĝas
         iafoje ĝis unuetaĝa alto. La pinto de ĉiu monteto estas kronita de malgranda 
	 tufo de grizaj folioj, kovritaj de polvo, pri kiuj estas malfacile
         diri, ke ili vivas; ili nur ne povas morti.</p>

         <p class="p">Sed Tifono, la monarĥo de la dezerto, rimarkis ĝin kaj malrapide
         komencis superŝuti ĝin per la sablo. Kaj ju pli alten penas grimpi la
         kreskaĵo, des pli alten leviĝas la konuso de la sufokanta sablo. La
         tamarindo, falinta en la dezerton, havas aspekton de dronanto, kiu vane
         etendas siajn manojn al la ĉielo.</p>

         <p class="p">Kaj ree disfluas la senfina flava maro, kun siaj sablaj ondoj kaj
         agoniantaj kreskaĵoj, kiuj ne povas morti. Subite aperas ŝtonega muro,
         en ĝi fendoj, kvazaŭ pordegoj...</p>

         <p class="p">Nekredebla afero! Post unu el tiuj pordegoj oni vidas vastan valon
         de verda koloro, multe da palmoj, bluajn akvojn de lago. Oni vidas
         eĉ sin paŝtantajn ŝafinojn, bovojn kaj ĉevalojn; malproksime, sur la
         deklivoj de la ŝtonegoj kuŝas amfiteatre tuta urbeto, kaj sur la suproj
         brilas blankaj muroj de temploj.</p>

         <p class="p">Tio estas oazo, kvazaŭ insulo en la mezo de la sabla oceano.</p>

         <p class="p">Tiaj oazoj en la tempo de la faraonoj estis tre multenombraj, eble
         kelkdeko. Ili formis ĉenon de insuloj en la dezerto, ĉe la okcidenta limo
         de Egipto. Ili estis en interspaco de dek, dek kvin, dudek geografiaj
         mejloj de Nilo, kaj okupis dekkelkon aŭ kelkdekon da kvadrataj 
	 kilometroj.</p>

         <p class="p">Kantataj de la arabaj poetoj, la oazoj, en la realeco, neniam estis
         vestibloj de la paradizo. Iliaj lagoj estas plej ofte marĉoj; el la subteraj
         fontoj fluas varma akvo, iafoje malbonodora kaj abomene sala; la 
	 kreskaĵoj ne povas esti eĉ komparataj kun la egiptaj. Tamen ĉi tiuj rifuĝejoj
         ŝajnis paradizo al la vojaĝantoj en la dezerto, kiuj trovadis en ĝi iom
         da verdaĵo por la okulo, iom da malvarmeto, malsekeco kaj daktiloj.</p>

         <p class="p">La loĝantaro de ĉi tiuj insuloj en la sabla oceano ne ĉie estis egala:
         de kelkcento da homoj ĝis dekkelko da miloj, depende de la supraĵo.
         Ĉiuj ili estis aventuristoj egiptaj, libiaj, etiopiaj, aŭ iliaj posteuloj. En
         la dezerton forkuradis homoj, kiuj povis perdi plu nenion: malliberuloj
         el la minejoj, krimuloj persekutataj de la polico, kamparanoj troŝarĝitaj
         per la servuto, aŭ laboristoj, kiuj preferis danĝeron ol laboron.</p>

         <p class="p">La pliparto de la forkurantoj mizere pereadis en la dezerto. Kelkaj
         post teruraj turmentoj sukcesis atingi oazon, kie ili pasigis vivon 
	 mizeran, sed en libero, kaj ĉiam estis pretaj invadi Egipton por malhonesta
         akiro.</p>

         <p class="p">Inter la dezerto kaj Mediteraneo sin etendis longa, ne tre larĝa zono
         de fruktodona tero, loĝata de diversaj gentoj, kiujn Egiptanoj nomis
         Libianoj. Unuj el ili sin okupis je terkulturo, aliaj je fiŝkaptado aŭ
         marveturado; sed en ĉiu gento estis aro da sovaĝuloj, kiuj preferis la
         ŝteladon, militon aŭ rabadon, ol regulan laboron. Ĉi tiu bandita loĝantaro
         senĉese pereis en mizero aŭ militaj aventuroj, sed senĉese ankaŭ kreskis
         de la alfluo de Sardanoj (Sardinianoj) kaj Ŝakaluŝoj (Sicilianoj), kiuj en
         tiu epoko estis ankoraŭ pli grandaj barbaroj kaj rabistoj, ol la enlandaj
         Libianoj.</p>

         <p class="p">Ĉar Libio estis najbara al la okcidenta limo de Malsupra Egipto, la
         barbaroj ofte rabis la teron de lia sankteco kaj estis terure punataj. Sed
         konvinkiĝinte, ke la milito kontraŭ Libianoj kondukas al nenio, la
         faraonoj aŭ pli ĝuste la pastroj elektis alian politikon. Ili permesis al
         libiaj familioj loĝiĝi ĉe la apudmaraj marĉoj de Malsupra Egipto; la
         banditojn kaj aventuristojn ili varbis en la armeon kaj faris ilin bonegaj
         soldatoj.</p>

         <p class="p">Tiamaniere la ŝtato garantiis al si por ĉiam pacon ĉe la okcidenta
         limo. La polico, limaj gardistoj kaj kelke da regulaj regimentoj ĉe la
         kanopia brako de Nilo sufiĉis por konservi ordon inter unuopaj libiaj
         rabistoj.</p>

         <p class="p">Tia stato de la aferoj daŭris ĉirkaŭ cent okdek jarojn; la lastan
         militon kontraŭ Libianoj kondukis Ramzes III, kiu detranĉis grandan
         amason da manoj al la falintaj malamikoj kaj alportis Egipton dek tri
         mil sklavojn. De tiu tempo neniu timis atakon de Libio, kaj nur ĉe la
         fino de la regado de Ramzes XII-a la stranga politiko de la pastroj ree
         ekflamigis en tiu lando la fajron de la batalo.</p>

         <p class="p">Ĝi eksplodis en jenaj cirkonstancoj:</p>

         <p class="p">Lia ekscelenco Herhor, la milita ministro kaj ĉefpastro, pro la kontraŭstaro 
	 de lia sankteco ne povis fari kun Asirio traktaton pri divido
         de Azio. Dezirante tamen, konforme al la avertoj de Beroes, konservi
         longan pacon kun Asirio, Herhor certigis Sargonon, ke Egipto ne malhelpos 
	 ilin militi kontraŭ Azianoj orientaj kaj nordaj.</p> 

         <p class="p">Ĉar la rajtigito de la reĝo Assar ŝajnis ne konfidi al la ĵuroj, Herhor
         decidis doni al li materian pruvon de bona volo kaj por tiu celo ordonis
         tuj eksigi dudek mil dungitajn soldatojn, plejparte Libianojn.</p>

         <p class="p">Por la eksigitaj soldatoj, tute senkulpaj kaj ĉiam fidelaj, la decido
         estis malfeliĉo preskaŭ egala al mortpuno. Antaŭ Egipto malfermiĝis
         danĝero de milito kontraŭ Libio, kiu absolute ne povis doni rifuĝejon
         al tia amaso da homoj, kiuj kutimis nur al la militaj ekzercoj kaj
         komforta vivo, ne al la laboro kaj mizero. Sed Herhoron kaj la pastrojn
         ne haltigis tiaj bagateloj, kiam tion postulis la ŝtata racio.</p>

         <p class="p">Cetere, en la realeco, la dispelo de la libiaj dungitoj donis grandajn
         utilojn.</p>

         <p class="p">Unue: Sargon kaj liaj kunuloj subskribis kaj ĵuris provizoran traktaton 
	 kun Egipto por dek jaroj, dum kiuj, laŭ la profetaĵo de la ĥaldeaj
         pastroj, devis pendi malbonaj sortoj super la sankta tero.</p>

         <p class="p">Due, la dispelo de dudek mil homoj el la armeo alportis al la reĝa
         trezorejo ŝparon de kvar mil talentoj, kio estis tre grava.</p>

         <p class="p">Trie, la milito kontraŭ Libio ĉe la okcidenta limo estis kluzo por la
         heroaj instinktoj de la kronprinco kaj por longa tempo povis deturni
         lian atenton de la aliaj aferoj kaj de la orienta limo. Lia ekscelenco
         Herhor kaj la plej alta kolegio saĝe supozis, ke pasos kelke da jaroj,
         antaŭ kiam Libianoj, elĉerpitaj de la embuskaj bataloj, volos peti la
         pacon.</p> 

         <p class="p">La plano estis prudenta, sed la aŭtoroj faris unu eraron: ili ne 
	 antaŭsentis, ke en Ramzes dormis genia generalo.</p>

         <p class="p">La eksigitaj libiaj regimentoj, rabante survoje, tre rapide atingis sian
         patrujon, tiom pli ke Herhor ordonis ne fari al ili malhelpojn. La
         unuaj venintoj, haltinte sur la libia tero, komencis rakonti al siaj 
	 sampatrujanoj aferojn nekredeblajn.</p>

         <p class="p">Laŭ iliaj rakontoj, diktataj de la kolero kaj persona utilo, Egipto
         estis nun tiel malforta, kiel en la epoko de la invado de Ĥiksosoj,
         antaŭ naŭcent jaroj. La faraona trezorejo estis tiel malplena, ke la
         monarĥo egala al dioj devis eksigi ilin, Libianojn, kiuj ja formis la
         plej bonan, se ne la solan parton de la armeo. Cetere la armeo preskaŭ
         ne ekzistis, apenaŭ plenmano da soldatoj ĉe la orienta limo, soldatoj
         malbone disciplinitaj.</p>

         <p class="p">Krom tio inter lia sankteco kaj la pastroj regis malpaco. Oni ne
         pagadis la salajron al la laboristoj, la kamparanoj estis sufokataj per
         la impostoj, la popolaj amasoj estis pretaj ribeli, se nur ili trovos helpon.
         Sed tio ne estis ankoraŭ ĉio: la nomarĥoj, kiuj estis iam sendependaj
         estroj, kaj iafoje rememoris la antaŭajn rajtojn, hodiaŭ, vidante la 
	 malfortecon de la registaro, sin preparas por renversi la faraonon kaj la
         plej altan pastran kolegion!...</p>

         <p class="p">Ĉi tiuj novaĵoj, kvazaŭ aro de birdoj, disflugis en la libia lando kaj
         tuj trovis kredon. La banditoj kaj barbaroj ĉiam estis pretaj al la atako,
         tiom pli hodiaŭ, kiam la eks-soldatoj kaj eks-oficiroj de lia sankteco
         certigis ilin, ke rabi Egipton estas tre facila afero. La riĉaj kaj 
	 prudentaj Libianoj ankaŭ kredis al la elpelitaj soldatoj, ĉar jam de multe da
         jaroj ne estis por ili sekreto, ke la egiptaj nobeluloj malriĉiĝas, ke la
         faraono ne havas povon, ke la kamparanoj kaj laboristoj ribelas de la
         mizero.</p> 

         <p class="p">Entuziasmo eksplodis en la tuta Libio. La forpelitajn soldatojn kaj
         oficirojn oni salutis kiel portantojn de bonaj novaĵoj. Kaj ĉar la la lando
         estis malriĉa kaj ne havis provizojn por akcepti la gastojn, oni do
         decidis militon kontraŭ Egipto, por plej baldaŭ liberiĝi de la venintoj.</p>

         <p class="p">Eĉ la ruza kaj saĝa libia princo Musavasa sin lasis kapti de la
         ĝenerala fluo. Lin tamen konvinkis ne la elmigrantoj, sed iaj respektindaj
         kaj seriozaj homoj, verŝajne agentoj de la plej alta egipta kolegio.</p> 

         <p class="p">Ĉi tiuj altranguloj, ofenditaj, kiel ili diris, kontraŭ la faraono kaj
         pastroj, kaj nekontentaj je la stato de la aferoj en Egipto, venis Libion
         de la maro, sin kaŝis de la popolaĉo, evitis rilatojn kun la forpelitaj
         soldatoj, kaj klarigis al Musavasa, sub sigelo de la plej granda sekreto
         kaj kun pruvoj en la mano, ke nun estas la plej bona momento ataki
         Egipton.</p> 

         <p class="p">― Vi trovos tie ― diris ili ― neelĉerpeblan trezorejon kaj provizejon
         por vi, por viaj homoj kaj por la nepoj de viaj nepoj.
         Musavasa, kvankam ruza militestro kaj diplomato, lasis sin trompi.
         Kiel homo energia, li tuj proklamis sanktan militon kontraŭ Egipto,
         kaj havante pretajn milojn da militistoj, li sendis al la oriento unuan
         korpuson, sub la komando de sia dudekjara filo Tehenna.</p>

         <p class="p">La maljuna barbaro konis la militon kaj sciis, ke tiu, kiu volas venki,
         devas agi rapide, ekbati la unua.</p>

         <p class="p">La preparoj de Libianoj daŭris nelonge. La eks-soldatoj de lia sankteco 
	 venis sen armiloj, sed ili konis sian metion, kaj en tiuj tempoj ne
         malfacile estis kolekti armilojn. Kelke da rimenoj, aŭ pecoj da ŝnuro
         por la ŝtonĵetilo, lanco aŭ pinta bastono, hakilo aŭ peza bastonego, unu
         sako kun ŝtonoj, alia kun daktiloj -- jen estis ĉio.</p>

         <p class="p">Musavasa donis al sia filo du mil eks-soldatojn kaj ĉirkaŭ kvar mil
         libiajn aventuristojn, ordonante al li plej rapide invadi Egipton, rabi
         ĉion, kion ili trovos, kaj prepari provizojn por la vera armeo.</p>

         <p class="p">Jam de longe tia movado ne regis en la dezerto. El ĉiu oazo iris
         grupo post grupo de tiaj mizeruloj, ke kvankam ili estis preskaŭ nudaj,
         ili meritis ankoraŭ la nomon de ĉifonuloj.</p>

         <p class="p">Sin apogante sur la opinio de siaj konsilantoj, kiuj antaŭ unu momento
         estis oficiroj de lia sankteco, Musavasa tute prudente supozis, ke lia
         filo rabos kelkcenton da kamparoj kaj urbetoj inter Terenuthis kaj 
	 Senti-Nofer, antaŭ kiam li renkontos pli gravajn egiptajn fortojn. Fine oni
         komunikis al li, ke ĉe la unua sciigo pri la movado de Libianoj, ne
         nur forkuris ĉiuj laboristoj de la granda vitrofarejo, sed eĉ cedis la
         taĉmentoj, okupantaj la malgrandajn fortikaĵojn en Soĥet-Hemau, sur
         la bordoj de Sodaj Lagoj.</p>

         <p class="p">Tio estis tre bona antaŭsigno por la barbaroj, ĉar la vitrofarejo estis
         grava fonto de enspezoj de la faraona trezorejo.</p>

         <p class="p">Musavasa faris la saman eraron, kiel la plej alta pastra kolegio: li
         ne divenis la militan genion de Ramzes. Kaj okazis io eksterordinara --
         antaŭ kiam la unua korpuso atingis la ĉirkaŭaĵojn de Sodaj Lagoj, jam
         estis en tiu loko la dufoje pli granda armeo de la kronprinco.</p>

         <p class="p">Oni ne povis riproĉi al Libianoj mankon de antaŭzorgemo. Teĥenna
         kaj lia stabo aranĝis tre bone esploristan servadon. Iliaj spionoj 
	 multfoje estis en Melcatis, Naucratis, Sai, Menut, Terenuthis kaj transnaĝis
         la kanopian kaj bolbitinan brakon de Nilo. Sed nenie ili renkontis
         egiptajn taĉmentojn; la leviĝo de Nilo, pensis ili, paralizis la marŝon
         de la egiptaj fortoj, kaj preskaŭ ĉie ili vidis la panikon de la loĝantaro,
         kiu, ne atendante, forkuradis de la apudlimaj kamparoj.</p>

         <p class="p">Ili do alportis al sia ĉefo plej favorajn sciigojn. Kaj dume la armeo
         de la kronprinco, malgraŭ la leviĝo de Nilo, ok tagojn post la ekmarŝo
         atingis la bordon de la dezerto kaj, provizita per akvo kaj nutraĵo,
         malaperis inter la montoj de Sodaj Lagoj.</p>

         <p class="p">Se Teĥenna povus kiel aglo leviĝi super la tendaron de siaj bandoj,
         li rigidiĝus, vidante, ke en ĉiuj intermontoj de la ĉirkaŭaĵo sin kaŝas
         egiptaj regimentoj, kaj ke baldaŭ, baldaŭ lia regimento estos ĉirkaŭita
         de ĉiuj flankoj.</p> 

<hr>
<div class="footer"><a href="XVIII.html">ĈAPITRO XVIII &gt;&gt;</a></div>
</body>
</html>
