<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XX</title>
</head>
<body background="../bld/papero.jpg">
<div class="header">
<span class="header_left"><a href="XIX.html">&lt;&lt; ĈAPITRO XIX</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XX</h3>

         <p class="first_p">Post duono da horo aperis la densaj amasoj de la egipta armeo, kaj
         baldaŭ la princa taĉmento atingis la tendaron. De ĉiuj flankoj eksonis
         alarmaj trumpetoj, la soldatoj kaptis la armilojn kaj sin starigis en la
         vicoj. La oficiroj falis al la piedoj de l' princo kaj same kiel hieraŭ post
         la venko, levis lin sur la ŝultrojn kaj komencis porti lin al ĉiuj taĉmentoj.
         La muroj de l' intermonto tremis de la krioj: &quot;Vivu eterne, venkinto!...
         La dioj gardas vin!...&quot;</p>

         <p class="p">Ĉirkaŭita de torĉoj, proksimiĝis la sankta Mentezufis. La kronprinco
         vidante lin, sin elŝiris el la manoj de la oficiroj kaj kuris renkonte al
         la pastro.</p>

         <p class="p">― Ĉu vi scias, sankta patro ― ekkriis Ramzes ― ni kaptis la libian
         ĉefon Teĥennan!...</p>

         <p class="p">― Mizera akiro ― respondis severe la pastro ― por kiu la militestro
         ne devis forlasi la armeon; precipe tiam, kiam ĉiumomente povis veni
         nova malamiko...</p>

         <p class="p">La princo sentis la plenan justecon de la riproĉo, sed ĝuste tial la
         kolero ekregis lin. Li kunpremis la pugnojn, liaj okuloj ekbrilis.</p>

         <p class="p">― En la nomo de via patrino, sinjoro, silentu!... ― murmuretis 
	 Pentuer, staranta post li.</p>

         <p class="p">La kronprincon tiel mirigis la neatendataj vortoj de lia konsilanto, ke
         tuj li trankviliĝis kaj komprenis, ke plej bone estos konfesi sian kulpon.</p>

         <p class="p">― Via ekscelenco diras la veron ― respondis li. ― La armeo la
         estron kaj la estro la armeon neniam devas forlasi. Mi pensis tamen, ke
         vi, sankta viro, anstataŭos min kiel reprezentanto de la ministro de la
         milito...</p>

         <p class="p">La trankvila respondo de la princo kvietigis Mentezufison, kaj la
         pastro ne rememorigis al la princo la manovrojn de la pasinta jaro, dum
         kiuj la vic-reĝo same forlasis la armeon kaj suferis poste malfavoron
         de la faraono.</p>

         <p class="p">Subite kun granda bruo proksimiĝis al ili Patroklo. La greka ĉefo
         ree estis ebria kaj de malproksime kriis al la princo:</p>

         <p class="p">― Rigardu, kronprinco: kion faris la sankta Mentezufis. Vi proklamis
         pardonon al ĉiuj libiaj soldatoj, kiuj forlasos la invadulojn kaj revenos
         en la armeon de lia sankteco... Ili aliĝis al mia taĉmento, kaj dank' al
         tio mi rompis la maldekstran flankon de la malamiko... Kaj la nobla
         Mentezufis ordonis ĉiujn mortigi... Pereis preskaŭ mil kaptitoj, ĉiuj niaj
         ekssoldatoj, al kiuj oni promesis la pardonon.</p>

         <p class="p">La sango leviĝis al la kapo de la princo, sed la staranta post li
         Pentuer murmuretis:</p>

         <p class="p">― Silentu, pro la dioj silentu!...</p>

         <p class="p">Sed Patroklo ne havis konsilanton, li do daŭrigis:</p>

         <p class="p">― De tiu momento mi perdis por ĉiam la konfidon de la fremdaj kaj
         de la niaj... Fine ankaŭ nia armeo perdos la disciplinon, kiam ĝi komprenos, 
	 ke en ĝian fronton englitis perfiduloj...</p>

         <p class="p">― Mizera dungito ― respondis malvarme Mentezufis ― vi kuraĝas
         tiel paroli pri la armeo kaj pri la konfidatoj de lia sankteco?... De kiam
         ekzistas la mondo oni aŭdis neniam tian blasfemon!... Mi timas, ke la
         dioj venĝos la insulton, kiun oni ĵetis sur ilin...</p>

         <p class="p">Patroklo maldelikate ekridis.</p>

         <p class="p">― Dum mi dormas inter la Grekoj, mi ne timas la venĝon de la
         noktaj dioj... Kaj kiam mi maldormas, la tagaj nenion faros al mi...</p>

         <p class="p">― Iru dormi, iru!... inter viajn Grekojn, drinkulo ― diris Mentezufis
         ― por ke pro via kulpo ne falu tondro sur niajn kapojn...</p>

         <p class="p">― Sur vian razitan kapon, monmanĝanto, ĝi ne falos, ĉar ĝi pensos,
         ke tio estas io alia!... ― respondis la senkonscia Greko. Sed vidante,
         ke la princo ne subtenas lin, li reiris en la tendaron.</p>

         <p class="p">― Ĉu efektive... ― demandis Ramzes la pastron ― ĉu efektive vi
         ordonis, sankta viro, mortigi la kaptitojn, spite mia promeso, ke ili
         ricevos la pardonon?...</p>

         <p class="p">― Via ekscelenco ne estis en la tendaro ― respondis Mentezufis ―          do la respondeco pri tiu ĉi ago ne falas sur vin. Mi devas obei niajn
         militajn leĝojn, kiuj ordonas ekstermi la perfidajn soldatojn. La 
	 militistoj, kiuj antaŭe servis lian sanktecon kaj poste kuniĝis kun la 
	 malamikoj, devas esti tuj mortigataj ― jen la leĝo.</p>

         <p class="p">― Kaj se mi estus ĉi tie?...</p>

         <p class="p">― Kiel la ĉefa militestro kaj filo de l' faraono, vi povas interrompi
         la plenumon de kelkaj leĝoj, kiujn mi devas obei ― respondis Mentezufis.</p>

         <p class="p">― Ĉu vi ne povis atendi ĝis mia reveno?</p>

         <p class="p">― La leĝo ordonas mortigi <em>senprokraste</em>, mi do plenumis ĝiajn 
	 postulojn.</p>

         <p class="p">La princo estis tiel konfuzita, ke li interrompis la interparoladon kaj
         iris en sian tendon. Tie, falinte sur seĝon, li diris al Tutmozis:</p>

         <p class="p">― Jam hodiaŭ mi estas sklavo de l' pastroj!... Ili mortigas la kaptitojn, 
	 ili minacas miajn oficirojn, ili eĉ ne respektas miajn promesojn.
         Vi nenion diris al Mentezufis, kiam li ordonis mortigi la malfeliĉulojn?</p>

         <p class="p">― Li citis la militan leĝon kaj novajn ordonojn de Herhor...</p>

         <p class="p">― Mi ja ne ĉesis esti ĉefo, kvankam mi forveturis por duono da
         tago. </p>

         <p class="p">― Vi klare transdonis la komandon en la manojn de Patroklo kaj
         en miajn ― respondis Tutmozis ― kaj kiam venis la sankta Mentezufis
         ni devis cedi, ĉar li havas pli altan rangon...</p>

         <p class="p">La princo ekpensis, ke la kapto de Teĥenna estis pagita per tro
         grandaj malfeliĉoj. Samtempe li klare komprenis, kiel grava estas la
         regulo, kiu ne permesas al la militestro forlasi la armeon. Li devis
         konfesi, ke li ne estis prava; sed tio tiom pli incitis lian fieron kaj
         plenigis lin per malamo al la pastroj.</p>

         <p class="p">&quot;Jen ― pensis li ― mi estas sklavo, eĉ antaŭ kiam mi fariĝis faraono
         (vivu eterne mia sankta patro!). Jam hodiaŭ mi devas komenci liberigi
         min kaj antaŭ ĉio silenti... Pentuer estas prava: silenti, ĉiam silenti,
         kaj siajn kolerojn, kiel multekostajn juvelojn, meti en la trezorejon de
         la memoro. Kaj kiam kolektiĝos... Ho profetoj, vi tiam pagos al mi!...&quot;</p>

         <p class="p">― Via ekscelenco ne demandas pri la rezultato de la batalo? ― diris
         Tutmozis.</p>

         <p class="p">― Ah, jes!... Kia do?...</p>

         <p class="p">― Pli ol du mil kaptitoj, pli ol tri mil mortigitoj, kaj apenaŭ 
	 kelkcento forkuris. </p>

         <p class="p">― Kiel granda do estis la libia armeo? ― demandis la mirigita princo.</p>

         <p class="p">― Ses ĝis sep mil homoj.</p>

         <p class="p">― Ne eble... En tia bataleto pereis preskaŭ la tuta armeo?...</p>

         <p class="p">― Tamen tio estas vera; tio estis terura batalo ― respondis Tutmozis.
         ― Vi ĉirkaŭis ilin de ĉiuj flankoj, la reston faris la soldatoj, kaj la
         nobla Mentezufis... Pri tia malvenko de malamikoj de Egipto ne parolas
         la monumentoj eĉ de la plej gloraj faraonoj...</p>

         <p class="p">― Iru jam dormi, Tutmozis, vi estas laca ― interrompis la princo,
         sentante, ke la fiero leviĝas al lia kapo.</p>

         <p class="p">&quot;Mi, do mi gajnis tian venkon?... Ne eble!...&quot; ― pensis li.</p>

         <p class="p">Li ĵetis sin sur la felojn, sed malgraŭ la morta laciĝo ne povis 
	 ekdormi.</p>

         <p class="p">Apenaŭ dek kvar horoj pasis de la momento, kiam li donis la signalon 
         komenci la batalon... Apenaŭ dek kvar horoj?... Ne eble!...</p>

         <p class="p">Li, li gajnis tian batalon?... Li ja eĉ ne vidis la batalon, li vidis nur
         flavan, densan nebulon, el kiu rivere fluis nehomaj kriegoj. Ankaŭ nun
         li vidas tiun nebulon, aŭdas la tumulton, sentas la varmegon, tamen
         estas nun neniu batalo...</p>

         <p class="p">Poste li ekvidis la senliman dezerton, tra kiu kun dolora peno li iris
         antaŭen sur la sablo. Li kaj liaj homoj havis la plej bonajn ĉevalojn
         de la tuta armeo, kaj tamen ili rampis kiel testudoj... Kaj kia bruliganta
         varmego... La homoj ne povas vivi en ĝi!...</p>

         <p class="p">Kaj jen leviĝas la tifono, kovras la tutan mondon, bruligas, sufokas...
         De la figuro de Pentuer saltas amase palaj fajreroj... Super iliaj kapoj
         eksplodas tondroj, fenomeno, kian li vidis ankoraŭ neniam... Poste la
         kvieta nokto en la dezerto... La kuranta grifo, la malluma silueto de
         l' sfinkso sur la kalka monto...</p> 

         <p class="p">&quot;Mi tiom vidis, tiom travivis ― pensis Ramzes ― mi ĉeestis ĉe la
         konstruado de niaj temploj, eĉ ĉe la naskiĝo de l' granda sfinkso, kiu
         ne havas plu aĝon, kaj... ĉio ĉi pasis en la daŭro de dek kvar horoj?...&quot;</p>

         <p class="p">Lasta penso fulme trakuris la animon de la princo: &quot;Homo, kiu
         tiom travivis, ne povas vivi longe...&quot;</p>

         <p class="p">Malvarmo trakuris lin de la piedoj ĝis la kapo, kaj li ekdormis.</p>

         <p class="p">En la sekvinta tago li leviĝis kelke da horoj post la leviĝo de la suno.
         Li sentis pikadon en la okuloj, doloron en ĉiuj ostoj, li iom tusis, sed
         liaj pensoj estis klaraj kaj la koro -- plena de kuraĝo.</p>

         <p class="p">En la pordo de la tendo staris Tutmozis.</p>

         <p class="p">― Kio?... ― demandis la princo.</p>

         <p class="p">― La spionoj alportas strangajn novaĵojn de la libia limo ― respondis
         la favorato. ― Al nia intermonto proksimiĝas granda hom-amaso; tio
         ne estas soldatoj, sed senarmilaj, virinoj kaj infanoj, kaj en ilia fronto
         Musavasa kaj la plej eminentaj Libianoj.</p>

         <p class="p">― Kion tio signifas?</p>

         <p class="p">― Kredeble ili volas peti pacon.</p>

         <p class="p">― Post unu batalo? ― miris la princo.</p>

         <p class="p">― Sed post kia batalo!... Krom tio la timo pligrandigas niajn armeojn
         antaŭ iliaj okuloj... Ili sentas sin malfortaj kaj timas la invadon kaj
         morton...</p>

         <p class="p">― Ni vidos, ĉu tio ne estas milita ruzo!... ― respondis la princo
         post pripenso. ― Kaj kiel fartas la niaj?</p>

         <p class="p">― Bone; ili sate manĝis, trinkis kaj ripozis, ĉiuj estas gajaj. Sed...</p>

         <p class="p">― Kio?...</p>

         <p class="p">― Patroklo mortis nokte ― murmuretis Tutmozis.</p>

         <p class="p">― Kiel?... ― ekkriis Ramzes, salte leviĝante de la seĝo.</p>

         <p class="p">― Unuj diras, ke de ebriiĝo... aliaj, ke tio estas puno de la dioj...
         Li havis bluan vizaĝon kaj buŝon, plenan de ŝaŭmo...</p>

         <p class="p">― Kiel tiu sklavo en Atribis, ĉu vi memoras lin?... Lia nomo estis
         Bakura, li enkuris en la festenan salonon kun plendoj kontraŭ la 
	 nomarĥo... Kompreneble, en la sama nokto li mortis de ebriiĝo!... Kio?...</p>

         <p class="p">Tutmozis mallevis la kapon.</p>

         <p class="p">― Ni devas esti tre singardaj, mia sinjoro... ― murmuretis li.</p>

         <p class="p">― Ni provos ― respondis trankvile la princo. ― Mi eĉ ne miros pro
         la morto de Patroklo... Ĉu estas io stranga, ke mortis drinkulo, kiu
         ofendadis la diojn, eĉ... la pastrojn...</p>

         <p class="p">Sed Tutmozis sentis minacon en la mokaj vortoj.</p>

         <p class="p">La princo tre amis la fidelan, kiel hundo, Patroklon. Li povis forgesi
         maljustaĵojn, faritajn al li mem, sed lian morton li pardonos neniam.</p>

         <p class="p">Antaŭ la tagmezo, en la princan tendaron venis el Egipto freŝa 
	 regimento, teba, kaj krom tio kelkmilo da homoj kaj kelkcento da azenoj
         alportis grandan provizon da nutraĵo kaj tendojn. Samtempe de Libio
         ree alkuris spionoj, kun sciigo, ke la senarmila bando, proksimiĝanta
         al la intermonto, senĉese kreskas.</p>

         <p class="p">Laŭ la ordono de la kronprinco, multenombraj taĉmentoj de rajdistoj
         esploris la ĉirkaŭaĵon en ĉiuj direktoj: ĉu ie ne kaŝas sin malamika
         armeo? Eĉ la pastroj, kunpreninte malgrandan kapelon de Amon, suriris 
	 la supron de la plej proksima altaĵo kaj diservis tie. Reveninte en
         la tendaron, ili certigis la princon, ke, vere, proksimiĝas kelkmila 
	 bando de senarmilaj Libianoj, sed armeo estas nenie, en almenaŭ trimejla
         radio.</p>

         <p class="p">La princo komencis ridi la raporton.</p>

         <p class="p">― Mi havas bonajn okulojn, sed en tia interspaco mi ne povus ekvidi
         armeon.</p>

         <p class="p">La pastroj, post interkonsiliĝo, sciigis al la princo, ke, se li promesos
         ne paroli kun profanoj pri tio, kion li vidos, li konvinkiĝos, ke oni povas
         vidi tre malproksimen.</p>

         <p class="p">Ramzes ĵuris. La pastroj starigis sur altaĵo la altaron de Amon kaj
         komencis preĝi. Kaj kiam la princo, lavinte sin, demetis la sandalojn
         kaj oferis al la dio oran ĉenon kaj incenson, ili enkondukis lin en 
	 malvastan keston, tute malluman, kaj diris al li, ke li rigardu la muron.</p>

         <p class="p">Post momento komenciĝis piaj kantoj, dum kiuj sur la interna muro
         de la kesto aperis luma rondo. Baldaŭ la hela koloro malklariĝis: la
         princo ekvidis sablan ebenaĵon, sur ĝi ŝtonegojn, kaj apud ili postenojn
         de la Azianoj!...</p>

         <p class="p">La pastroj komencis kanti pli laŭte kaj la bildo aliiĝis. Estis videbla
         alia loko en la dezerto, kaj sur ĝi homoj, ne pli grandaj ol formikoj.
         Iliaj movoj, vestoj, eĉ vizaĝoj estis tiel klare videblaj, ke la princo povus
         ilin priskribi!...</p>

         <p class="p">La mirego de l' kronprinco estis senlima. Li frotis la okulojn, tuŝis
         la moviĝantan bildon... Subite li turnis la kapon, la bildo malaperis kaj
         restis nur mallumo.</p>

         <p class="p">Kiam Ramzes eliris el la kapelo, supera pastro demandis lin:</p>

         <p class="p">― Nun, erpatre, ĉu vi kredas la potencon de la egiptaj dioj?</p>

         <p class="p">― Vere ― respondis la princo ― vi estas tiel grandaj saĝuloj, ke la
         tuta mondo devus respektegi vin kaj fari al vi oferojn. Se vi same scias
         vidi la estontecon, nenio povas kontraŭstari al vi.</p>

         <p class="p">Post tiuj ĉi vortoj de la princo, unu el la pastroj eniris en la kapelon,
         komencis preĝi kaj baldaŭ eksonis de tie voĉo, parolanta:</p>

         <p class="p">― Ramzes!... pesitaj estas la sortoj de la ŝtato, kaj antaŭ kiam venos
         la dua plena luno, vi estos ĝia estro...</p>

         <p class="p">― Dioj!... ― ekkriis la terurita princo ― ĉu mia patro estas tiel
         malsana?...</p>

         <p class="p">Li falis vizaĝe sur la sablon, kaj unu el la asistantaj pastroj demandis
         lin, ĉu li ne volas ankoraŭ ion ekscii.</p>

         <p class="p">― Diru, patro Amon ― respondis li ― ĉu realiĝos miaj planoj?</p>

         <p class="p">Post momento la voĉo el la kapelo diris:</p>

         <p class="p">― Se vi ne komencos militon kontraŭ la oriento, se vi faros oferojn
         al la dioj kaj respektos iliajn servistojn, atendas vin longa vivo kaj
         regado plena de gloro...</p>

         <p class="p">Post la mirakloj, kiuj okazis en hela tago, sub libera ĉielo, la princo
         ekscitita revenis en sian tendon.</p>

         <p class="p">&quot;Nenio povas kontraŭstari al la pastroj!...&quot; ― pensis li kun timo.</p>

         <p class="p">En la tendo li trovis Pentueron.</p>

         <p class="p">― Diru al mi, mia konsilanto ― demandis li ― ĉu vi, pastroj, povas
         legi en la homaj koroj kaj malkovri iliajn sekretajn intencojn?</p>

         <p class="p">Pentuer skuis la kapon.</p>

         <p class="p">― Pli facile oni povas vidi, kio estas en la interno de ŝtonego, ol
         sondi la homan koron. Ĝi estas fermita eĉ por la dioj, kaj nur la morto
         malkovras ĝiajn pensojn.</p>

         <p class="p">La princo profunde ekspiris, sed li ne povis liberiĝi de la maltrankvilo.
         Kiam vespere oni devis kunvoki militan konsilan kunvenon, li invitis
         ankaŭ Mentezufison kaj Pentueron.</p>

         <p class="p">Neniu diris eĉ unu vorton pri la subite mortinta Patroklo; eble tial,
         ke estis pli urĝaj aferoj. Venis libiaj senditoj, petegante en la nomo de
         Musavasa kompaton por lia filo Teĥenna kaj proponante al Egipto
         eternan pacon kaj obeon.</p>

         <p class="p">― Malbonaj homoj ― diris unu el la senditoj ― trompis nian popolon,
         certigante, ke Egipto estas malforta, kaj ĝia faraono ― ombro de
         monarĥo. Sed hieraŭ ni konvinkiĝis, kiel forta estas via brako, kaj ni
         decidis, ke pli prudente estos pagi al vi tributojn, ol konduki
         soldatojn al certa morto kaj nian landon al certa pereo.</p>

         <p class="p">Kiam la kunveno estis aŭskultinta ĉi tiun paroladon, oni ordonis al la
         Libianoj eliri el la tendo, kaj la princo Ramzes rekte demandis Mentezufison 
	 pri lia opinio, kio eĉ mirigis la generalojn.</p> 

         <p class="p">― Ankoraŭ hieraŭ ― respondis la profeto ― mi konsilus forĵeti la
         peton de Musavasa, transporti la militon en Libion kaj detrui la neston
         de la rabistoj. Sed hodiaŭ mi ricevis tiel gravajn novaĵojn el Memfiso,
         ke mi voĉdonos por pardono al la venkitoj. </p>

         <p class="p">― Ĉu mia sankta patro estas malsana?... ― demandis la princo.</p> 

         <p class="p">― Li estas malsana. Sed antaŭ kiam ni ne finos kun Libianoj, via
         ekscelenco ne devas pensi pri tio...</p>

         <p class="p">Kaj kiam la kronprinco malĝoje mallevis la kapon, Mentezufis
         aldonis:</p>

         <p class="p">― Mi devas plenumi ankoraŭ unu devon... Hieraŭ, nobla princo, mi
         kuraĝis riproĉi vin, ke pro tiel mizera akiro, kiel Teĥenna, la militestro
         ne devas forlasi la armeon. Hodiaŭ mi vidas, ke mi estis malprava: se
         vi ne kaptus Teĥennan, ni ne havus tiel rapide pacon kun Musavasa...
         Via saĝo, ĉefestro, montriĝis supera, ol la militaj leĝoj... </p>

         <p class="p">La pento de Mentezufis mirigis la princon.</p> 

         <p class="p">&quot;Kial li tiel parolas? ― pensis li. ― Kredeble ne sole Amon scias
         ke mia sankta patro estas malsana!...&quot;</p>

         <p class="p">Kaj en la animo de la kronprinco revekiĝis la antaŭaj sentoj:
         malestimo al la pastroj kaj malkonfido al iliaj mirakloj.</p>

         <p class="p">&quot;Do ne la dioj profetis al mi, ke mi baldaŭ estos faraono, sed venis
         sciigo el Memfiso, kaj la pastroj trompis min en la kapelo. Se ili mensogis
         en ĉi tiu okazo, kiu certigos min, ke la vidaĵoj de la dezerto, montritaj
         al mi en la kesto, ankaŭ ne estis trompo?...&quot;</p>

         <p class="p">Ĉar la princo senĉese silentis, de malĝojo, oni pensis, pro la malsano
         de la patro, kaj la generaloj ne kuraĝis ion diri post la kategoriaj vortoj
         de Mentezufis, oni fermis la kunsidon. Unuvoĉe oni decidis postuli de
         Libianoj kiel eble plej grandan tributon, sendi al ili egiptan garnizonon
         kaj ĉesigi la militon.</p>

         <p class="p">Nun jam ĉiuj atendis, ke la faraono baldaŭ mortos. Kaj Egipto, por
         fari al sia monarĥo konvenan enterigon, bezonis profundan trankvilon.</p>

         <p class="p">Forlasinte la kunvenon, la princo demandis Mentezufison:</p> 

         <p class="p">― La brava Patroklo estingiĝis en la lasta nokto; ĉu vi intencas,
         sanktaj patroj, honori liajn restaĵojn?</p>

         <p class="p">― Li estis barbaro kaj granda pekulo ― respondis la pastro. ― Sed
         li faris tiel grandajn servojn al Egipto, ke oni devas certigi al li eternan
         vivon ekster la tombo. Se do via ekscelenco permesos, ankoraŭ hodiaŭ
         ni sendos la korpon de la brava viro Memfison, por fari el ĝi mumon
         kaj transporti ĝin en ĝian eternan loĝejon, inter la reĝajn tombojn
         en Teboj.</p>

         <p class="p">La princo volonte konsentis, sed liaj suspektoj pligrandiĝis.</p>

         <p class="p">&quot;Hieraŭ ― pensis li ― Mentezufis admonis min, kiel maldiligentan
         lernanton, kaj tio estis vera favoro de l' dioj, ke li ne batis min per
         bastono. Hodiaŭ li parolas al mi, kiel obeema filo al sia patro kaj preskaŭ
         falas sur la ventron. Ĉu tio ne estas signo, ke al mia tendo proksimiĝas
         la povo kaj kun ĝi la horo de la reguligo de l' kontoj?...&quot;</p>

         <p class="p">Tiel meditante, la princo ŝvelis de la fiero kaj lian koron plenigis
         pli kaj pli forta kolero kontraŭ la pastroj, kolero silenta, kiel skorpiono,
         kiu kaŝinte sin en la sablo, vundas nesingardan piedon per sia venena
         pikilo.</p>

<hr>
<div class="footer"><a href="XXI.html">ĈAPITRO XXI &gt;&gt;</a></div>
</body>
</html>
