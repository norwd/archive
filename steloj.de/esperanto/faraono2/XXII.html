<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XXII</title>
</head>
<body background="../bld/papero.jpg">
<div class="header">
<span class="header_left"><a href="XXI.html">&lt;&lt; ĈAPITRO XXI</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XXII</h3>

         <p class="first_p">La pastro kaŝate rigardis la kronprincon kaj trovis lin tre ŝanĝita.
         Ramzes estis pala, preskaŭ malgrasiĝis dum kelke da horoj, liaj okuloj
         perdis sian brilon kaj eniĝis en la kavojn.</p>

         <p class="p">Aŭdinte, kion volas la Grekoj, Mentezufis eĉ unu momenton ne ŝanceliĝis 
	 redoni al ili la korpon de Patroklo.</p>

         <p class="p">― La Grekoj estas pravaj ― diris la sankta viro ― ke ni povus
         turmenti la ombron de Patroklo post lia morto. Sed ili estas malsaĝuloj,
         supozante, ke iu egipta aŭ ĥaldea pastro farus tian krimon. Ili prenu
         la restaĵojn de sia samlandano, se ili kredas, ke sub la ŝirmo de iliaj
         moroj li estos pli feliĉa post la morto!...</p>

         <p class="p">La princo senprokraste sendis oficiron kun ordono, sed li retenis 
	 Mentezufison. Videble, li volis ion diri al li, sed li ŝanceliĝis.</p>

         <p class="p">Post longa silento Ramzes subite demandis:</p> 

         <p class="p">― Sendube vi scias, sankta profeto, ke unu el miaj virinoj, Sara,
         mortis, kaj ke ŝia filo estis mortigita?...</p>

         <p class="p">― Tio okazis en la sama nokto, en kiu ni forlasis Pi-Baston...</p>

         <p class="p">La princo salte leviĝis.</p>

         <p class="p">― Pro la eterna Amon!... ― ekkriis li. ― Tio okazis antaŭ tiel longe,
         kaj vi nenion diris al mi?... Eĉ pri tio, ke oni min suspektis pri la
         mortigo de l' infano?...</p>

         <p class="p">― Sinjoro ― diris la pastro ― en la antaŭtago de batalo la ĉefa
         militestro havas nek patron, nek infanon, unuvorte li havas neniun, nur
         sian armeon kaj la malamikon. Ĉu en tiel gravaj cirkonstancoj ni povis
         maltrankviligi vin per tiaj sciigoj?</p>

         <p class="p">― Tio estas vera ― respondis la princo post pripenso. ― Se oni
         neatendite atakus nin hodiaŭ, mi ne scias, ĉu mi povus bone komandi la
         armeon... Kaj entute mi ne scias, ĉu iam ajn mi reakiros la trankvilon...
         Tiel malgranda... tiel bela infano!... Kaj la virino, kiu sin oferis por
         savi min, min kiu estis tiel maljusta por ŝi!... Neniam mi supozis, ke
         povas okazi tiaj malfeliĉoj kaj ke homa koro povas porti tian ŝarĝon...</p>

         <p class="p">― La tempo resanigas ĉion... La tempo kaj la preĝo ― murmuretis
         la pastro.</p>

         <p class="p">La princo balancis la kapon kaj ree en la tendo ekregis tia silentoj,
         ke oni povis aŭdi la erojn, falantajn en la sablohorloĝo.</p>

         <p class="p">La princo rekonsciiĝis.</p>

         <p class="p">― Klarigu al mi ― diris li ― sankta patro ― se tio ne apartenas al
         la grandaj misteroj, kia diferenco estas inter la bruligado de la mortinto
         kaj farado de mumo? Kvankam mi aŭdis ion pri tio en la lernejo, sed
         mi ne komprenas ĉi tiun problemon, kiun Grekoj opinias tiel grava.</p>

         <p class="p">― Ni opinias ĝin ankoraŭ pli grava, la plej grava ― respondis la
         pastro. ― Pri tio atestas niaj urboj de l' mortintoj, kiuj okupas la
         tutan teron de la okcidenta dezerto. Pri tio atestas ankaŭ niaj piramidoj,
         tomboj de l' faraonoj de la antikva ŝtato, kaj la mnemonioj, grandegaj
         tomboj, elhakitaj en la ŝtonegoj, por la reĝoj de la nuna epoko. La
         enterigo kaj la tombo estas grava afero, la plej grava homa afero. En
         la korpa formo ni vivas kvindek aŭ cent jarojn, niaj ombroj daŭras
         dekojn da jarmiloj, ĝis plena puriĝo. La asiriaj barbaroj ridas nin,
         ni oferas pli multe da tempo al la mortintoj ol al la vivantoj; sed ili
         plorus sian malzorgon pri la mortintoj, se ili konus kiel ni la misteron
         de la morto kaj tombo.</p>

         <p class="p">La princo ektremis.</p> 

         <p class="p">― Vi timigas min ― diris li. ― Ĉu vi forgesis, ke inter la mortintoj
         mi posedas du karajn estaĵojn, kiuj ne estas enterigitaj laŭ la egipta
         ceremoniaro?...</p>

         <p class="p">― Kontraŭe. Ĝuste nun oni faras iliajn mumojn. Sara kaj via filo
         havos ĉion, kion ili bezonos en la longa migrado.</p>

         <p class="p">― Ĉu vere?... ― demandis Ramzes preskaŭ kun ĝojo.</p>

         <p class="p">― Mi certigas vin, ke estas tiel ― respondis la pastro ― kaj ke
         estos farita ĉio, kio estas necesa, por ke vi trovu ilin feliĉaj, kiam ankaŭ
         vin tedos la surtera vivo.</p>

         <p class="p">La princo aŭskultis tre kortuŝita.</p> 

         <p class="p">― Vi do pensas, sankta viro ― demandis li ― ke mi retrovos iam
         mian filon kaj povos diri al ĉi tiu virino: Sara, mi scias, ke mi estis
         por vi tro severa?...</p>

         <p class="p">― Mi estas tiel certa, kiel pri tio, ke mi vidas vin, nobla sinjoro.</p>

         <p class="p">― Parolu... parolu pri tio!... ― ekkriis la princo. ― La homo ne
         pensas pri la tomboj, ĝis kiam li ne metos tien parton de si mem... Kaj
         min, min frapis tia malfeliĉo, ĝuste en la momento, kiam mi pensis,
         ke ekster faraono ekzistas neniu pli potenca ol mi!</p>

         <p class="p">― Vi demandis min, sinjoro ― komencis Mentezufis ― kia diferenco
         ekzistas inter la bruligado de la mortintoj kaj farado de mumo? Sama,
         kiel inter la detruo de la vesto kaj konservado en la ŝranko. Se la vesto
         estas konservata, ĝi multfoje povas ankoraŭ esti utila, kaj se vi havas
         nur unu, estus frenezo bruligi ĝin.</p>

         <p class="p">― Tion mi ne komprenas ― intermetis la princo. ― Tion vi ne
         instruas eĉ en la supera lernejo...</p>

         <p class="p">― Sed ni povas diri tion al la kronprinco. Via ekscelenco scias ―          daŭrigis la pastro ― ke la homa estaĵo konsistas el tri partoj: korpo,
         dia fajrero kaj ombro aŭ Ka, kiu kunigas la korpon kun la dia fajrero.
         Kiam la homo mortas, lia ombro kaj la fajrero foriĝas de la korpo. Se
         la homo vivus sen peko, lia dia fajrero kun la ombro tuj irus inter la
         diojn ĝui la eternan vivon. Sed ĉiu homo pekas, malpurigas sin en la
         mondo, kaj tial lia ombro Ka devas sin purigi, iafoje milojn da jaroj.
         Ĝi purigas sin tiamaniere, ke nevidebla ĝi vagas sur nia tero, inter la
         homoj kaj plenumas bonajn farojn. La ombroj de la krimuloj, eĉ en la
         postmorta vivo krimas kaj definitive pereigas sin kaj sian dian fajreron.
         Ne estas sendube mistero por via ekscelenco, ke la ombro Ka tute
         similas la homon, sed ŝajnas teksita el tre delikata nebulo. La ombro
         havas kapon, manojn kaj korpon, ĝi povas paŝi, paroli, ĵeti aŭ levi
         objektojn, kaj eĉ, precipe dum kelkcento da unuaj jaroj post la morto
         devas de tempo al tempo iom manĝi. Poste sufiĉas al li la bildoj de la
         nutraĵoj... Sed la ĉefan forton la ombro ĉerpas el la korpo, kiun ĝi
         lasis sur la tero. Se ni ĵetas la korpon en tombon, ĝi rapide putriĝas
         kaj la ombro devas sin nutri per la polvo kaj putraĵo. Se ni bruligas
         la korpon, la ombro havas nur cindron kiel nutraĵon. Sed se ni faras el
         la korpo mumon, t. e. se ni enbalzamigas la korpon por jarmiloj, la
         ombro Ka estas ĉiam sana kaj forta kaj pasigas la tempon de la puriĝo
         trankvile, eĉ agrable.</p>

         <p class="p">― Strangaj aferoj!... ― murmuretis la kronprinco.</p>

         <p class="p">― Pri la postmorta vivo la pastroj dum jarmilaj esploroj eksciis
         multajn gravajn detalojn. Oni konvinkiĝis, ke se en la korpo de la
         mortinto restas la internaĵoj, lia ombro Ka havas grandegan apetiton,
         bezonas tiom da nutraĵo, kiom la homo; kaj kiam mankas la nutraĵo,
         ĝi ĵetas sin sur la vivantajn kaj elsuĉas ilian sangon. Sed se oni forigas
         el la korpo la internaĵojn, kiel ni faras, la ombro povas vivi preskaŭ
         sen nutraĵo: ĝia propra korpo, enbalzamigita kaj plenigita per bonodoraj 
	 herboj, sufiĉas al ĝi por jarmiloj. Oni konstatis ankaŭ, ke kiam
         la tombo de la mortinto estas malplena, la ombro sopiras al la mondo
         kaj senbezone vagas sur la tero. Sed se en la postmorta kapelo ni metas
         vestojn, meblojn, armilojn, vazojn kaj instrumentojn, kiujn amis la
         mortinto; se ni kovras la murojn per pentraĵoj, prezentantaj: festenojn,
         ĉasojn, diservojn, militojn kaj entute okazojn, en kiuj partoprenis la
         mortinto, se ni aldonas statuetojn de l' personoj de lia familio, de 
	 servistoj, ĉevaloj, hundoj kaj brutoj; ― tiam la ombro ne revenas senbezone
         en la mondon, ĉar ĝi trovas ĝin en sia postmorta domo. Fine oni eksciis, 
	 ke multaj ombroj, eĉ plenuminte la penton, ne povas eniri en la
         landon de la eterna feliĉo, ĉar ili ne konas la konvenajn preĝojn, ĵurojn
         kaj interparoladojn kun la dioj. Ni antaŭzorgas tion, envolvante la mumojn 
	 en papirusojn, sur kiuj estas skribitaj la sentencoj, kaj metante en
         iliajn ĉerkojn &quot;La libron de l' mortintoj&quot;. Unuvorte nia funebra ceremoniaro 
	 certigas al la ombro fortojn, gardas ĝin de la maloportunaĵoj
         kaj de la sopiro al la tero, faciligas al ĝi la eniron inter la diojn kaj
         antaŭgardas la vivantojn de la malutiloj, kiujn povus kaŭzi al ili la
         ombroj. Nia granda zorgemo pri la mortintoj havas ĝuste tian celon;
         jen kial ni konstruas por ili preskaŭ palacojn kaj aranĝas tie plej 
	 elegantajn loĝejojn.</p>

         <p class="p">La princo momenton konsideris, fine li diris:</p>

         <p class="p">― Mi komprenas, ke vi faras grandan favoron al la senfortaj ombroj,
         provizante ilin je ĉio necesa. Sed... kiu pruvos al mi, ke la ombroj
         ekzistas?... Pri tio, ke ekzistas senakva dezerto ― daŭrigis la princo ―          mi scias, ĉar mi vidas ĝin, ĉar mi dronis en ĝiaj sabloj kaj spertis ĝian
         fajran sunon. Pri tio, ke ekzistas landoj, kie la akvo ŝtoniĝas kaj la
         vaporo fariĝas blanka lanugo ― mi ankaŭ scias, ĉar parolis pri tio
         konfidindaj atestantoj... Sed kiel vi scias pri la ombroj, kiujn vidis
         neniu, kaj pri ilia postmorta vivo, se neniu homo revenis de tie?</p>

         <p class="p">― Vi eraras, sinjoro ― respondis la pastro. ― La ombroj multfoje
         sin montris al la homoj, eĉ rakontis al ili siajn sekretojn. Oni povas
         vivi en Teboj dek jarojn kaj ne vidi pluvon; oni povas vivi sur la tero
         cent jarojn kaj ne vidi ombron. Sed kiu vivus centojn da jaroj en Teboj,
         aŭ milojn da jaroj sur la tero, vidus pli ol unu pluvon kaj pli ol unu
         ombron!...</p>

         <p class="p">― Kiu vivis milojn da jaroj?... ― demandis la princo.</p> 

         <p class="p">― Vivis, vivas kaj vivos la sankta pastraro ― respondis Mentezufis. ―          Ĝi antaŭ tridek mil jaroj ekloĝis sur la bordoj de Nilo, ĝi esploris dum
         ĉi tiu tempo la ĉielon kaj teron, ĝi kreis nian saĝon kaj desegnis la
         planojn de la kampoj, akvobaroj, kanaloj, piramidoj kaj temploj... </p>

         <p class="p">― Tio estas vera ― respondis la princo. ― La pastraro estas saĝa
         kaj potenca, sed kie... estas la ombroj?... Kiu vidis ilin kaj parolis
         kun ili?...</p>

         <p class="p">― Sciu pri tio, sinjoro ― predikis Mentezufis ― ke ombro estas en
         ĉiu vivanta homo. Kaj kiel ekzistas homoj, kiuj posedas grandegan
         forton aŭ penetreman rigardon, same ekzistas homoj, kiuj havas 
	 eksterordinaran kapablon, ke ili povas dum la vivo eligi sian propran ombron...
         Niaj sekretaj libroj estas plenaj de plej konfidindaj rakontoj pri ĉi tiu
         temo. Pli ol unu profeto sciis fali en dormon, similan al la morto. Tiam
         lia ombro, eliĝinte el la korpo, en la daŭro de unu momento sin 
	 transportis Tiron, Ninivon, Babilonon, rigardis kion ĝi bezonis, aŭskultis la
         diskutojn, kiuj nin interesas, kaj post la vekiĝo de l' profeto, detale
         raportis pri ĉio. Pli ol unu malbonvola sorĉisto, same ekdorminte, sendis
         sian ombron en la domon de malamata homo, kaj tie renversis aŭ
         detruis la meblojn kaj timigis la familion. Iafoje okazis, ke la homo,
         atakata de la ombro de l' sorĉisto, batis ĝin per lanco aŭ glavo. Tiam
         en la atakata domo aperis sangaj signoj, kaj la sorĉisto havis sur sia
         korpo la saman vundon, kiun ricevis la ombro. Multfoje ankaŭ la ombro
         de vivanta homo aperis kune kun li, kelke da paŝoj de li...</p>

         <p class="p">― Mi konas tiajn ombrojn!... ― murmuretis ironie la princo.</p>

         <p class="p">― Mi devas aldoni ― daŭrigis la pastro ― ke ne nur la homoj, sed
         ankaŭ la bestoj, kreskaĵoj, ŝtonoj, konstruaĵoj kaj mebloj havas tiajn
         ombrojn. Sed (stranga afero?) la ombro de la senviva objekto ne estas
         senviva: ĝi moviĝas, transiras de unu loko en alian, eĉ pensas kaj
         komunikas siajn pensojn per diversaj signoj, plej ofte per frapado. Kiam
         la homo mortas, lia ombro vivas kaj sin montras al la homoj. En niaj
         libroj oni notis milojn da tiaj okazoj. Unuj ombroj postulis nutraĵon,
         aliaj promenis en la loĝejo, laboris en la ĝardeno, aŭ ĉasis sur la montoj
         kun la ombroj de siaj hundoj kaj katoj. Aliaj timigis la homojn, detruis
         ilian havon, suĉis ilian sangon, eĉ logis al diboĉo... Sed estis ankaŭ
         bonaj ombroj: de patrinoj, gardantaj siajn infanojn; de soldatoj, 
	 avertantaj pri malamikaj embuskoj; de pastroj, kiuj malkovris al ni gravajn
         sekretojn... Ankoraŭ dum la 18-a dinastio la ombro de Ĥeopso (kiu
         terure premegis la popolon, konstruante la piramidon por si kaj 
	 pentofaras pro tio), sin montris en la nubiaj orminejoj kaj kompatanta la
         suferojn de la laborantaj sklavoj, malkovris al ili novan fonton de akvo.</p>

         <p class="p">― Vi rakontas interesajn aferojn, sankta viro ― respondis Ramzes ―          permesu do ankaŭ al mi diri ion al via ekscelenco. Foje nokte, en Pi-Bast, 
	 oni montris al mi <em>mian ombron</em>... Ĝi tute similis min, eĉ estis
         same vestita kiel mi. Sed baldaŭ mi konvinkiĝis, ke tio ne estas ombro,
         sed vivanta homo, Likon, malnobla mortiginto de mia filo... Li komencis
         siajn krimojn per tio, ke li persekutis la Fenicianinon Kaman. Mi 
	 promesis rekompencon al tiu, kiu kaptos lin... Sed nia polico ne nur ne
         kaptis lin, sed eĉ lasis lin ŝteli la saman Kaman kaj mortigi senkulpan
         infanon... Hodiaŭ mi aŭdas, ke oni kaptis Kaman, sed mi scias nenion
         pri tiu krimulo. Verŝajne li vivas libera, sana, gaja kaj ĝuas la ŝtelitajn
         trezorojn; eble eĉ li preparas sin al nova krimo!...</p>

         <p class="p">― Tiom da homoj persekutas ĉi tiun krimulon, ke fine oni nepre
         kaptos lin ― diris Mentezufis. ― Kaj kiam li falos en niajn manojn
         Egipto pagos al li la ĉagrenojn, kiujn li kaŭzis al ĝia kronprinco. Kredu
         al mi, sinjoro, vi povas antaŭe pardoni al li ĉiujn kulpojn, ĉar la puno
         egalos ilian grandecon.</p>

         <p class="p">― Mi preferus teni lin en mia propra mano ― respondis la princo. ―          Danĝera afero estas havi tian ombron dum la vivo!... 
  [<i>Stranga afero,
	 la teorio de <em>ombroj</em>, sur kiu kredeble estis bazita la eksterordinara
	 zorgemo de Egiptanoj pri la mortintoj, reviviĝis en la nunaj tempoj en 
	 Eŭropo. Detale traktas ĝin Adolfo d'Assier en sia libro; Essai sur l'humanité
	 posthume et le spiritisme, par un positiviste.</i>]
</p>

         <p class="p">Ne tre edifita per tia konkludo el la leciono, la sankta Mentezufis
         adiaŭis la princon. Post li eniris en la tendon Tutmozis, konigante, ke
         la Grekoj jam preparas la lignaron por la ĉefo kaj ke dekkelko da
         libiaj virinoj konsentis plori dum la funebra ceremonio.</p>

         <p class="p">― Ni ĉeestos ― diris la kronprinco. ― Ĉu vi scias, ke oni mortigis
         mian filon?... Tiel malgrandan infanon!... Kiam mi portis lin, li ridis
         kaj etendis al mi la manetojn!... Nekomprenebla afero, ke la homa koro
         povas enhavi tiom da malnobleco! Se Likon atencus mian vivon, mi
         komprenus, eĉ pardonus... Sed mortigi infanon...</p>

         <p class="p">― Ĉu oni rakontis al vi pri la sindono de Sara? ― demandis Tutmozis.</p>

         <p class="p">― Jes. Ŝajnas al mi, ke ŝi estis la plej fidela el miaj virinoj kaj ke
         mi maljuste agis kun ŝi... Sed kiel tio estas ebla ― ekkriis la princo
         batante la tablon per la pugno ― ke ĝis nun oni ne kaptis ankoraŭ la
         malnoblan Likonon?... Fenicianoj ĵuris al mi pri tio, mi promesis 
	 rekompencon al la policestro... Io kaŝita estas en tio!...</p>

         <p class="p">Tutmozis proksimiĝis al la princo kaj murmuretis:</p> 

         <p class="p">― Estis ĉe mi sendito de Hiram, kiu, timante la koleron de l' pastroj,
         kaŝas sin, antaŭ kiam li forlasos Egipton... Hiram, oni diras, eksciis
         de la policestro de Pi-Bast, ke... Likon estas kaptita... Sed silentu!... ―          diris Tutmozis kun timo.</p>

         <p class="p">La princo ekkoleris por unu momento, sed tuj trankviliĝis.</p>

         <p class="p">― Kaptita?... ― ripetis li. ― Kial tio estas sekreto?...</p>

         <p class="p">― Ĉar la policestro devis transdoni lin al la sankta Mefres, laŭ lia
         ordono en la nomo de la plej alta kolegio...</p>

         <p class="p">― Ah... ah!... ― ripetis la princo. ― Do la respektinda Mefres kaj
         la plej alta kolegio bezonas la homon, kiu tiel similas min?... Ah!...
         Al mia infano kaj Sara ili preparas belan enterigon... ili enbalzamigas
         iliajn restaĵojn... Sed la mortiginton ili kaŝas en sendanĝera loko...
         Ah!... Ankaŭ la sankta Mentezufis estas granda saĝulo. Li rakontis al
         mi hodiaŭ ĉiujn misterojn de l' postmorta vivo, klarigis la tutan funebran
         ceremoniaron, kvazaŭ mi mem estus pastro almenaŭ de la tria rango.
         Sed pri la aresto de Likon kaj ke Mefres kaŝas la mortiginton li ne
         diris eĉ unu vorton... Ah...</p>

         <p class="p">― Ŝajnas al mi, sinjoro, ke tio ne devas mirigi vin ― intermetis
         Tutmozis. ― Vi scias, ke la pastroj jam suspektas vin pri malbonvolo
         kaj estas singardaj... Tiom pli...</p>

         <p class="p">― Kio?...</p>

         <p class="p">― Ke lia sankteco estas tre malsana. Tre...</p>

         <p class="p">― Ah... ah!... mia patro estas tre malsana, kaj dume mi, en la
         fronto de la armeo devas gardi la dezerton, por ke la sabloj ne forkuru
         el ĝi!... Jes, lia sankteco devas esti tre malsana, ĉar la pastroj estas
         tre bonvolaj por mi... Ili ĉion montras al mi kaj pri ĉio parolas, ekster
         tio, ke Mefres kaŝis Likonon...</p>

         <p class="p">― Tutmozis ― diris subite la princo ― ĉu ankaŭ hodiaŭ vi opinias,
         ke mi povas kalkuli je la armeo?...</p>

         <p class="p">― Ordonu nur, kaj ni iros al la morto...</p>

         <p class="p">― Ankaŭ pri la nobelularo vi estas certa?...</p>

         <p class="p">― Kiel pri la armeo.</p>

         <p class="p">― Bone ― respondis la kronprinco. ― Nun ni povas fari la lastan
         servon al Patroklo.</p>
<hr>
<div class="footer"><a href="XXIII.html">ĈAPITRO XXIII &gt;&gt;</a></div>
</body>
</html>
