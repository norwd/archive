<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO VI</title>
</head>
<body background="../bld/papero.jpg">
<div class="header">
<span class="header_left"><a href="V.html">&lt;&lt; ĈAPITRO V</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO VI</h3>

         <p class="first_p">Hiram plenumis la promeson. Ĉiutage en la princan palacon en Pi-Bast 
	 venis amasoj da sklavoj kaj longaj vicoj da azenoj, portantaj:
         tritikon, hordeon, sekigitan viandon, teksaĵojn kaj vinon. Oron kaj
         multekostajn ŝtonojn alportis feniciaj komercistoj sub kontrolo de la
         oficistoj de Hiram.</p>

         <p class="p">Tiamaniere en la daŭro de kvin tagoj la princo ricevis la promesitajn
         cent talentojn. Hiram postulis malgrandan procenton: unu talenton por
         kvar jare kaj ne postulis garantion, sufiĉis al li princa kvitanco, 
	 konfirmita de la tribunalo.</p>

         <p class="p">La bezonoj de l' kortego estis malavare provizitaj. Tri amatinoj de
         l' princo ricevis novajn vestojn, multe da parfumoj kaj po kelke da
         sklavinoj de diversa koloro. La servistoj havis multon da manĝaĵo kaj
         vino, la reĝaj laboristoj ricevis la salajron, la soldatoj -- aldonajn
         porciojn.</p>

         <p class="p">La kortego estis ravita, tiom pli, ke Tutmozis kaj aliaj nobelaj junuloj,
         laŭ ordono de Hiram, ricevis sufiĉe grandajn pruntojn, kaj la nomarĥo
         de l' provinco Habu kaj liaj oficistoj ricevis multekostajn donacojn.</p>

         <p class="p">Festeno sekvis festenon, amuzaĵo amuzaĵon, malgraŭ la senhalte
         kreskanta varmego. La vic-reĝo, vidante la ĝeneralan ĝojon, mem estis
         kontenta. Ĉagrenis lin nur unu cirkonstanco: la konduto de Mefres kaj
         de aliaj pastroj. La princo pensis, ke ĉi tiuj altranguloj riproĉos lin,
         ke li prenis tiel grandan prunton de Hiram, malgraŭ la admonoj ricevitaj
         en la templo. Dume la sanktaj pastroj silentis kaj eĉ ne montris sin ĉe
         ia kortego.</p>

         <p class="p">― Kion tio signifas ― diris li foje al Tutmozis ― ke la pastroj ne
         riproĉas nin? Tian lukson, kiel nun, ni neniam permesis al ni. La
         muziko sonas de la mateno ĝis la nokto, kaj ni trinkas de la leviĝo
         de l' suno kaj ekdormas kun virinoj en la brakoj aŭ kun kruĉo sub
         la kapo...</p>

         <p class="p">― Kial ili devus fari al ni riproĉojn? ― respondis Tutmozis indigninte.
         ― Ĉu ni ne vivas en la urbo de Astarte, por kiu la plej agrabla kulto
         estas la plezuro, la plej dezirinda ofero ― la amo? Cetere, la pastroj
         komprenas, ke post tiel longaj fastoj kaj preĝoj vi bezonas ripozon.</p>

         <p class="p">― Ĉu ili diris ion al vi? ― demandis kun maltrankvilo la princo.</p>

         <p class="p">― Pli ol unu fojon. Hieraŭ, ekzemple, la sankta Mefres diris al mi
         ridante, ke tiel junan viron, kiel vi, pli allogas la plezuroj, ol la diservo
         aŭ la klopodoj de la regado.</p>

         <p class="p">Ramzes ekmeditis: Do la pastroj opinias lin senkonsidera malgraŭ
         tio, ke dank' al Sara li hodiaŭ, morgaŭ fariĝos patro?... Sed tiom pli
         bone, ili havos surprizon, kiam li ekparolos al ili per sia propra lingvo...</p>

         <p class="p">Verdire, la princo mem iom riproĉis sin: de la tago, kiam li forlasis
         la templon de Hator, li eĉ unu tagon ne okupiĝis per la aferoj de la
         nomeso Habu. La pastroj povas supozi, ke li estas tute kontenta de la
         klarigoj de Pentuer, aŭ ke la ŝtataj aferoj jam tedis lin.</p>

         <p class="p">― Tiom pli bone!... ― murmuretis li. ― Tiom pli bone!...</p>

         <p class="p">En lia juna animo, sub influo de la konstantaj intrigoj aŭ suspektoj
         pri intrigoj, komencis naskiĝi instinkto de la hipokriteco. Ramzes sentis,
         ke la pastroj tute ne suspektas, pri kio li parolis kun Hiram kaj kiajn
         planojn li ŝpinis en sia kapo. Por tiuj ĉi blindigitaj homoj sufiĉis, ke li
         amuziĝas, kaj ili konkludis, ke la regado restos en iliaj manoj.</p>

         <p class="p">― La dioj tiel malklarigis ilian prudenton ― diris al si Ramzes ―          ke ili eĉ ne demandas: kial Hiram donis al mi tiel grandan prunton?...
         Eble la ruza Feniciano sukcesis dormigi iliajn suspektemajn korojn?...
         Tiom pli bone!... Tiom pli bone!...</p>

         <p class="p">Estis por li stranga plezuro, kiam li pensis, ke la pastroj estis 
	 trompitaj pri lia konto. Li decidis ankaŭ en la estonta tempo lasi ilin en la
         eraro, li do amuziĝis kiel freneza.</p>

         <p class="p">Efektive la pastroj, precipe Mefres kaj Mentezufis, estis trompitaj pri
         Ramzes kaj Hiram. La ruza Feniciano ŝajnigis antaŭ ili homon tre
         fieran pro la rilatoj kun la kronprinco, kaj la vic-reĝo kun ne malpli
         granda sukceso ludis la rolon de diboĉanta junulo.</p>

         <p class="p">Mefres eĉ pensis, ke la princo serioze pensas forpeli Fenicianojn el
         Egipto, kaj dume li kaj liaj korteganoj faras ŝuldojn, kiujn ili neniam
         pagos.</p>

         <p class="p">En tiu tempo en la templo de Astarte, en ĝiaj multenombraj ĝardenoj
         kaj kortoj svarmis amaso da piuloj. Ĉiutage, se ne ĉiuhore, el la mezo
         de Azio, malgraŭ la terura varmego, venis al la granda diino iu
         piligrimaro.</p>

         <p class="p">Tio estis strangaj piligrimoj. Lacaj, kovritaj de polvo, ili iris kun
         muziko, dancante kaj kantante iafoje tre malĉastajn kantojn. La tagoj
         pasadis por ili en senhontaj diboĉoj por la honoro de la diino Astarte.
         Ĉiun tian anaron oni povis ne sole ekvidi, sed eĉ senti de malproksime:
         ĉar ili portis grandegajn bukedojn de freŝaj floroj en la manoj kaj en
         sakoj katojn, mortintajn dum la tuta jaro.</p>

         <p class="p">La katojn la piuloj donis al la paraŝitoj por balzamado aŭ 
	 pajloŝtopado, kaj poste ili reportis ilin hejmen, kiel respektatajn 
	 sanktajn restaĵojn.</p>

         <p class="p">En la komenco de la monato Misori (majo, junio) la princo sciigis al
         Hiram, ke en la vespero de la sama tago li povas veni en la fenician
         templon de Astoret. Kiam post la subiro de l' suno fariĝis mallume en
         la stratoj, la vic-reĝo alliginte mallongan glavon al la flanko, surmetis
         mantelon kun kapuĉo kaj ne rimarkita de iu servisto elglitis por iri en
         la domon de Hiram.</p>

         <p class="p">La maljuna riĉulo atendis lin.</p>

         <p class="p">― Do ― diris li kun rideto ― via ekscelenco ne timas eniri en
         fenician templon, kie sur la altaro sidas la krueleco, servata de la
         ruzo?</p>

         <p class="p">― Timi?... ― demandis Ramzes, rigardante lin preskaŭ kun 
	 malestimo. ― Astoret ne estas Baal, nek mi infano, kiun oni povas ĵeti en
         la brulantan ventron de via dio.</p>

         <p class="p">― Kaj vi, princo, kredas tion?</p>

         <p class="p">Ramzes levis la ŝultrojn.</p>

         <p class="p">― Respektinda kaj konfidinda atestanto ― respondis li ― rakontis al
         mi pri viaj oferoj el infanoj. Foje ventego rompis al vi dekkelkon da
         ŝipoj. Tuj la tiraj pastroj anoncis diservon, al kiu iris granda 
	 popolamaso...</p>

         <p class="p">La princo parolis kun videbla indigno.</p>

         <p class="p">― Antaŭ la templo de Baal, sur altaĵo, sidis grandega bronza statuo
         kun bova kapo. Ĝia ventro estis hejtita ĝis ruĝe. Tiam, laŭ ordono
         de viaj pastroj, la malsaĝaj feniciaj patrinoj komencis meti plej belajn
         infanojn ĉe la piedoj de la kruela dio...</p>

         <p class="p">― Nur knabojn ― intermetis Hiram</p>

         <p class="p">― Jes, nur knabojn ― ripetis la princo. ― La pastroj superverŝis
         ĉiun infanon per parfumoj, kaj tiam la statuo kaptis ilin per siaj bronzaj
         manoj, malfermis la buŝegon kaj englutis la infanon, malespere kriantan... 
	 Ĉiufoje el la buŝo de l' dio eliĝis flamoj...</p>

         <p class="p">Hiram mallaŭte ridis.</p>

         <p class="p">― Kaj via ekscelenco kredas tion?</p>

         <p class="p">― Tion rakontis al mi homo, mi ripetas, kiu neniam mensogas.</p>

         <p class="p">― Li diris, kion li efektive vidis ― respondis Hiram. ― Sed ĉu ne
         mirigis lin, ke neniu patrino, kies infanojn oni bruligis, ploris?</p>

         <p class="p">― Vere li miris pro la indiferenteco de l' virinoj, ĉiam pretaj verŝi
         larmojn eĉ super mortinta kokino. Tio pruvas grandan kruelecon de
         via popolo.</p>

         <p class="p">La maljuna Feniciano balancis la kapon.</p>

         <p class="p">― Kiam tio okazis? ― demandis li.</p>

         <p class="p">― Antaŭ kelke da jaroj.</p>

         <p class="p">― Bone ― malrapide parolis Hiram ― se via ekscelenco volos iam
         viziti Tiron, mi havos la honoron montri al vi tian solenon...</p>

         <p class="p">― Mi ne deziras ĝin vidi!...</p>

         <p class="p">― Poste ni iros en alian korton de l' templo, kie vi vidos tre belan
         lernejon, kaj en ĝi ― sanajn kaj gajajn la samajn knabojn, kiujn oni
         bruligis antaŭ kelke da jaroj...</p>

         <p class="p">― Kiel?... ― ekkriis Ramzes ― ili do ne pereis?...</p>

         <p class="p">― Ili vivas kaj kreskas por fariĝi bravaj maristoj. Kiam via ekscelenco 
	 fariĝos sankteco (vi vivu eterne!) eble pli ol unu el ili direktos
         viajn ŝipojn. </p>

         <p class="p">― Vi do trompas vian popolon? ― ridis la princo.</p>

         <p class="p">― Ni trompas neniun ― respondis serioze la Feniciano. ― Ĉiu
         trompas sin mem, se li ne petas klarigojn pri la soleno, kiun li ne
         komprenas.</p>

         <p class="p">― Mi volus scii... ― diris Ramzes.</p>

         <p class="p">― Efektive ― daŭrigis Hiram ― ekzistas ĉe ni moro, ke la malriĉaj
         patrinoj, por certigi feliĉan sorton al siaj filoj, oferas ilin al la ŝtato.
         La infanoj estas kaptataj de la statuo de Baal, en kiu estas brulanta
         forno. Ĉi tiu ceremonio ne signifas, ke la infanoj vere estas bruligataj,
         sed ke ili fariĝis propraĵo de la templo kaj pereis por la patrinoj,
         kvazaŭ falinte en fajron.</p>

         <p class="p">En la realeco ili ne iras en fornon, sed al nutristinoj kaj vartistinoj,
         kiuj edukas ilin dum kelke da jaroj. Kiam ili pligrandiĝas, prenas ilin
         kaj instruas la pastra lernejo de Baal. La plej kapablaj fariĝas pastroj
         aŭ oficistoj; la malpli inteligentaj -- maristoj kaj ofte akiras grandajn
         riĉaĵojn.</p>

         <p class="p">Nun vi, princo, ne miros plu, ke niaj patrinoj ne ploras siajn infanojn.
         Mi diros pli: nun vi komprenos, kial en niaj leĝoj ne ekzistas punoj
         por la gepatroj, kiuj mortigas siajn idojn, kiel en Egipto...</p>

         <p class="p">― Ĉie oni trovas krimulojn ― intermetis la vic-reĝo.</p>

         <p class="p">― Sed ĉe ni ne ekzistas idomortigantoj ― daŭrigis Hiram. ― Ĉar
         ĉe ni pri la infanoj, kiujn ne povas nutri iliaj patrinoj, zorgas la ŝtato
         kaj la temploj.</p>

         <p class="p">La princo ekmeditis.. Subite li ĉirkaŭprenis Hiramon kaj ekkriis 
	 kortuŝita:</p>

         <p class="p">― Vi estas multe pli bonaj ol tiuj, kiuj rakontas pri vi tiel terurajn
         historiojn... Mi tre ĝojas pro tio...</p>

         <p class="p">― Ankaŭ en ni estas ne malmulte da malbono ― respondis Hiram ―          sed ni ĉiuj estos viaj fidelaj servistoj, sinjoro, kiam vi alvokos nin...</p>

         <p class="p">― Vere?... ― demandis la princo, penetre rigardante liajn okulojn.</p>

         <p class="p">La maljunulo metis la manon sur la koron.</p>

         <p class="p">― Mi ĵuras al vi, egipta kronprinco kaj estonta faraono, ke se iam
         vi komencos batalon kontraŭ niaj komunaj malamikoj, la tuta Fenicio,
         kvazaŭ unu viro, alkuros por helpi vin... </p>

         <p class="p">Kaj jen ĉi tion prenu, kiel memoraĵon de nia hodiaŭa 
	 interparolado.</p>

         <p class="p">Li eltiris el sub la vesto oran medalon, kovritan de misteraj signoj
         kaj, murmurante preĝojn, pendigis ĝin sur la kolo de Ramzes.</p>

         <p class="p">― Kun tiu ĉi amuleto ― diris Hiram ― vi povas trakuri la tutan
         mondon... Kaj kie ajn vi renkontos Fenicianon, li servos al vi per sia
         konsilo, oro, eĉ glavo... Kaj nun ni iru.</p>

         <p class="p">Pasis jam kelke da horoj post la subiro de l' suno, sed la nokto estis
         luma, ĉar leviĝis la luno. La terura taga varmego cedis al la malvarmeto; 
	 en la pura aero ne estis plu la griza polvo, kiu tage venenis la
         spiradon kaj pikis la okulojn. Sur la blua ĉielo tie ĉi kaj tie brilis la
         steloj, kies lumo disfluis en la radioj de la luno.</p>

         <p class="p">En la stratoj ĉesis la movado, sed la tegmentoj de ĉiuj domoj estis
         plenaj de amuziĝantaj homoj. Ŝajnis, ke Pi-Bast estas unu salono plenigita 
	 per muziko, kanto, rido kaj sonoj de pokaloj.</p>

         <p class="p">La princo kaj Feniciano iris rapide, ekster la urbon, elektante malpli
         lumigitajn stratojn. Malgraŭ tio, la homoj festenantaj sur la terasoj,
         iafoje rimarkis ilin kaj invitis aŭ ŝutis florojn sur iliajn kapojn.</p>

         <p class="p">― Noktaj vaguloj! ― oni kriis de la tegmentoj. ― Se vi ne estas 
         ŝtelistoj, kiujn la nokto allogas al ĉaso, venu al ni... Ni havas bonan
         vinon kaj gajajn virinojn...</p>

         <p class="p">La du vojaĝantoj ne respondis la afablajn invitojn, rapidante al la
         celo. Fine ili eniris en parton de l' urbo, kie estis malpli da domoj kaj 
         pli da ĝardenoj, kies arboj dank' al la malseka blovo de l' maro kreskis
         pli altaj kaj branĉoriĉaj, ol en la sudaj provincoj de Egipto.</p>

         <p class="p">― Jam ne malproksime ― diris Hiram.</p>

         <p class="p">La princo levis la okulojn kaj super la densa verdaĵo de l' arboj 
         ekvidis kvadratan turon de blua koloro, kaj sur ĝi -- blankan, malpli
         grandan. Tio estis la templo de Astarte. Baldaŭ ili eniris en la mezon 
         de l' ĝardeno, de kie oni povis ĉirkaŭpreni per la rigardo la tutan
         konstruaĵon.</p>

         <p class="p">Ĝi konsistis el kelke da etaĝoj. La unuan formis kvadrata teraso
         400 paŝojn longa, kiu kuŝis sur muro kelke da metroj alta, nigre 
	 kolorigita. Ĉe la orienta flanko estis perono, al kiu kondukis du 
	 larĝaj ŝtuparoj. Ĉe la aliaj flankoj staris turetoj, dek ĉe ĉiu; 
	 inter ĉiuj du turetoj estis kvin fenestroj.</p>

         <p class="p">Proksimume en la mezo de la teraso leviĝis konstruaĵo ankaŭ kvadrata, 
	 kies flankoj estis ducent paŝojn longaj. Ĝi havis nur unu ŝtuparon,
         turojn ĉe la anguloj kaj estis de purpura koloro.</p>

         <p class="p">Sur la plata tegmento de ĉi tiu konstruaĵo staris denove kvadrata
         teraso, kelke da metroj alta, de ora koloro, kaj sur ĝi, unu sur la alia,
         du turoj: blua kaj blanka.</p>

         <p class="p">La tuto havis tian aspekton, kvazaŭ iu metis sur la tero grandan
         nigran ĵetkubon, sur ĝi, malpli grandan purpuran, sur ĝi oran, pli alte
         bluan kaj plej alte arĝentan. Al ĉiu el ĉi tiuj etaĝoj kondukis ŝtuparoj,
         aŭ flankaj duoblaj, aŭ frontaj simplaj, ĉiam ĉe la orienta flanko.</p>

         <p class="p">Apud la ŝtuparoj kaj pordoj staris alterne grandaj egiptaj sfinksoj,
         aŭ asiriaj flugilaj bovoj kun homaj kapoj.</p>

         <p class="p">La vic-reĝo kun plezuro rigardis la konstruaĵon, kiu en la lumo de
         la luno, sur la fono de la folioriĉaj kreskaĵoj havis ĉarman aspekton.
         Ĝi estis konstruita en la stilo ĥaldea kaj tute diferencis de la egiptaj
         temploj, unue per la sistemo de l' etaĝoj, due per la vertikalaj muroj.
         Ĉe Egiptanoj ĉiu grava konstruaĵo havis deklivajn murojn, kvazaŭ
         kuniĝantajn supren.</p>

         <p class="p">La ĝardeno ne estis malplena. En diversaj punktoj oni vidis malgrandajn 
	 domojn kaj palacojn, brilis lumoj, sonis kantoj kaj muziko.
         Inter la arboj, de tempo al tempo glitis ombro de ama paro.</p>

         <p class="p">Subite proksimiĝis al ili maljuna pastro; li interparolis kelke da
         vortoj kun Hiram kaj profunde sin klininte antaŭ la princo, diris:</p>

         <p class="p">― Bonvolu, sinjoro, sekvi min. </p>

         <p class="p">― Kaj la dioj gardu vian ekscelencon ― aldonis Hiram forlasante
         ilin.</p>

         <p class="p">Ramzes iris post la pastro. Iom flanke de la templo, en la plej granda
         densaĵo staris ŝtona benko, kaj cent paŝojn de ĝi malgranda palaco,
         apud kiu sonis kantoj.</p>

         <p class="p">― Tie oni preĝas? ― demandis la princo.</p>

         <p class="p">― Ne!... ― respondis la pastro, ne kaŝante sian abomenon. ― Tie
         kolektiĝas la adorantoj de Kama, nia pastrino, kiu gardas la fajron
         antaŭ la altaro de Astoret.</p>

         <p class="p">― Kiun ŝi akceptos hodiaŭ?</p>

         <p class="p">― Neniun, neniam!... ― respondis la gvidanto kun indigno. ― Se
         pastrino de la fajro rompus la ĵurpromeson de l' ĉasteco, ŝi devus morti.</p>

         <p class="p">― Kruela leĝo! ― diris la princo.</p>

         <p class="p">― Bonvolu, sinjoro, atendi sur ĉi tiu benko ― diris malvarme la
         fenicia pastro. ― Kaj kiam vi ekaŭdos tri batojn en la bronzajn ladojn,
         suriru la terason kaj de tie la purpuran konstruaĵon.</p>

         <p class="p">― Sola?...</p>

         <p class="p">― Jes.</p>

         <p class="p">La princo sidiĝis sur la benkon, en la ombro de olivarbo, kaj aŭskultis 
	 la virinajn ridojn, sonantajn en la palaco.</p>

         <p class="p">&quot;Kama? ― pensis li. ― Bela nomo!... Ŝi 
	 devas esti juna, eble bela, kaj tiuj ĉi malsaĝaj Fenicianoj 
	 minacas ŝin per la morto, se... Ĉu tiel
         ili volas certigi al si almenaŭ dekkelkon da virgulinoj en la tuta
         lando?...&quot;</p>

         <p class="p">Li ridis, sed li estis malĝoja. Oni ne scias kial li kompatis ĉi tiun
         nekonatan virinon, por kiu la amo estis la pordo en la tombon.</p>

         <p class="p">― Mi imagas Tutmozison, se oni nomus lin pastrino de Astoret!...
         Kompatinda, li devus morti, antaŭ kiam unu lampo forbrulus antaŭ la
         diino...</p>

         <p class="p">En la sama momento antaŭ la palaco eksonis fluto kaj ludis melankolian 
	 melodion, kiun akompanis voĉoj de kantantaj virinoj.</p>

         <p class="p">― Ahaa!... Ahaa!... ― kantis la virinoj, kvazaŭ lulante infanon.
         Eksilentis la fluto, ĉesis kanti la virinoj, kaj eksonis bela vira voĉo
         greke:</p>

         <p class="p">― Kiam sur la balkono ekbrilas via vesto paliĝas la steloj kaj eksilentas 
	 la najtingaloj, kaj en mia koro naskiĝas tia silento, kiel sur la
         tero, kiam salutas ĝin la blanka aŭroro...</p>

         <p class="p">― Ahaa!... Ahaa!... ― kantetis la virinoj, la fluto ree ludis unu
         strofon.</p>

         <p class="p">― Kaj kiam dronante en via preĝo, vi iras al la templo, la violoj
         ĉirkaŭas vin per bonodora nubo, la papilioj flirtas apud via buŝo, la
         palmoj klinas siajn kapojn antaŭ via beleco...</p>

         <p class="p">― Ahaa!... Ahaa!... Ahaa!... Ahaa!...</p>

         <p class="p">― Kiam mi ne vidas vin, mi rigardas la ĉielon por rememori la
         dolĉan trankvilon de via vizaĝo. Vana peno! La ĉielo ne havas vian
         serenon, kaj ĝia varmego estas frosto kompare kun la flamoj, kiuj
         cindrigis mian koron.</p>

         <p class="p">― Ahaa!... Ahaa!...</p>

         <p class="p">― Foje mi haltis inter la rozoj, kiujn la brilo de viaj rigardoj vestas
         per skarlato, blanko kaj oro. Ĉiu ilia folio rememorigis al mi unu horon,
         ĉiu floro unu monaton, pasigitan ĉe viaj piedoj, kaj la gutoj de la roso
         ― ili estas miaj larmoj, per kiuj sin nutras la terura vento de l' 
	 dezerto.</p>

         <p class="p">Faru signon, kaj mi kaptos vin kaj forportos en mian karan patrujon.
         La maro apartigos nin de la persekutantoj, mirtaj arbetaroj kaŝos niajn
         karesojn, kaj dioj, pli favoraj por la amantoj gardos nian feliĉon.</p>

         <p class="p">Ramzes fermetis la okulojn kaj sonĝis. Tra la mallevitaj okulharoj
         li ne vidis plu la ĝardenon, sed sole la riveron de la luna lumo, en
         kiu disfluis nigraj ombroj kaj la kanto de la nekonata homo al la
         nekonata virino. Dum momentoj la kanto tiel ĉirkaŭis lin, tiel profunde
         penetris en lian animon, ke Ramzes volis demandi: ĉu ne li mem
         estas ĉi tiu ama kanto?...</p>

         <p class="p">En tiu momento lia rango, povo kaj malfacilaj ŝtataj demandoj, ĉio
         ŝajnis al li mizera bagatelo kompare kun ĉi tiu luna nokto kaj tiuj ĉi
         ekkrioj de la amanta koro. Se oni proponus al li elekti: la tutan
         faraonan potencon aŭ lian nunan staton de lia animo, li preferus la
         revadon, en kiu malaperis la tuta mondo, li mem, eĉ la tempo, kaj
         restis nur dolĉa sopiro, rapidanta al la eterneco, sur la flugiloj de
         l' kanto.</p>

         <p class="p">Subite la princo vekiĝis, la kanto eksilentis, en la palaco estingiĝis
         la lumoj, kaj ĝiajn blankajn murojn forte kontrastis la nigraj, malplenaj 
	 fenestroj. Oni povis pensi, ke tie neniu iam loĝis. Eĉ la ĝardeno
         malpleniĝis kaj eksilentis, eĉ la malpeza venteto ĉesis movi la foliojn.</p>

         <p class="p">Unu!... Du!... Tri!... El la templo alflugis tri potencaj bronzaj
         sonoj.</p>

         <p class="p">― Jes! Mi devas iri tien ― pensis la princo, ne sciante bone kien
         kaj por kio.</p>

         <p class="p">Li direktis sin tamen al la templo, kies arĝenta turo superstaris la
         arbojn, kvazaŭ alvokante lin al si.</p>

         <p class="p">Li iris duonebria, plena de strangaj deziroj. Malvaste ŝajnis al li inter
         la arboj, li deziris suriri la supron de l' turo, libere ekspiri kaj 
	 ĉirkaŭpreni per la rigardo pli vastan horizonton. Poste rememorante, ke estas
         nun la monato Misori, ke jam pasis unu jaro de la manovroj en la
         dezerto, li eksentis sopiron al ĝi. Kiel volonte li sidiĝus en sian malpezan
         ĉaron duĉevalan, kaj galopus ien antaŭen, kie ne estus tiel sufoke, kie
         la arboj ne kovrus la horizonton!</p>

         <p class="p">Li jam estis ĉe la piedoj de l' templo, li do suriris la terason. Silente
         kaj malplene, kvazaŭ en tombo; nur de malproksime murmuretis la
         akvo de fontano. Sur la dua ŝtuparo li forĵetis sian mantelon kaj glavon,
         ankoraŭ unu fojon ekrigardis la ĝardenon, kvazaŭ por adiaŭi la lunon,
         kaj eniris en la templon. Super li leviĝis ankoraŭ tri etaĝoj.</p>

         <p class="p">La bronza pordo estis malfermita, ĉe ambaŭ flankoj de la eniro staris
         flugilaj figuroj de homoj kun bovaj kapoj, sur kies vizaĝoj regis fiera
         trankvilo.</p>

         <p class="p">― Jen la asiriaj reĝoj ― pensis la princo, rigardante iliajn barbojn,
         plektitajn en malgrandajn harligojn.</p>

         <p class="p">La interno de la templo estis nigra, kiel la plej nigra nokto; en la
         mallumon penetris nur blankaj strioj de la luna lumo, eniranta tra
         mallarĝaj, sed altaj fenestroj.</p>

         <p class="p">En la mezo brulis du lampoj, antaŭ la statuo de la diino Astarte.
         Ia stranga lumigo de supre faris la statuon perfekte videbla. Ramzes
         rigardis. Tio estis grandega virino kun strutaj flugiloj. Ŝi portis longan
         veston kun faldoj, sur la kapo pintan ĉapon, en la dekstra mano paron
         da kolomboj. Ŝia bela vizaĝo kaj mallevitaj okuloj havis esprimon de
         tia dolĉeco, de tia ĉasteco, ke mirego ekregis la princon: ŝi ja estis
         patronino de la venĝo kaj plej senhonta malĉasteco.</p>

         <p class="p">Fenicio montris al li ankoraŭ unu el siaj misteroj:</p>

         <p class="p">― Stranga nacio ― pensis li. ― Iliaj homglutantaj dioj manĝas
         neniun, kaj ilian malĉastecon protektas virgaj pastrinoj kaj diinoj kun
         infana vizaĝo... </p>

         <p class="p">Subite li eksentis, ke sur liaj piedoj traglitis io, kvazaŭ granda 
	 serpento. Ramzes posteniĝis kaj haltis en la strio de la luna lumo.</p>

         <p class="p">― Senteraro!... ― diris li al si.
         Preskaŭ en la sama momento li ekaŭdis murmureton:</p>

         <p class="p">― Ramzes!... Ramzes!...</p>

         <p class="p">Ne eble estis ekkoni la voĉon: ĉu ĝi estis vira aŭ virina, kaj de kie
         ĝi venas?</p>

         <p class="p">― Ramzes!... Ramzes!... ― eksonis murmureto, kvazaŭ de la
         planko.</p>

         <p class="p">La princo eniris en nelumigitan lokon kaj aŭskultante klinis sin.
         Subite li eksentis sur sia kapo du delikatajn manojn,</p>

         <p class="p">Li saltis por kapti ilin, sed li renkontis nur la aeron.
         ― Ramzes!... ― murmuretis oni de supre.</p>

         <p class="p">Li levis la kapon kaj eksentis sur la buŝo lotusan floron. Kiam li
         etendis al ĝi la manojn, iu delikate sin apogis sur liajn ŝultrojn.</p>

         <p class="p">― Ramzes!... ― kriis oni de la altaro.</p>

         <p class="p">La princo sin turnis posten kaj ŝtoniĝis. Kelke da paŝoj de li, en la
         luma strio staris belega homo, tute simila al li. La samaj okuloj, --
         vizaĝo, junula barbo, la sama kresko, movoj kaj vestoj...</p>

         <p class="p">Unu momenton la princo pensis, ke li staras antaŭ ia grandega
         spegulo, kian ne posedis eĉ la faraono. Sed tuj li konvinkiĝis, ke lia
         samulo ne estas bildo, sed vivanta homo.</p>

         <p class="p">En ĉi tiu momento li eksentis kison sur la kolo. Li ree sin turnis,
         sed estis neniu, kaj dume lia samulo malaperis.</p>

         <p class="p">― Kiu estas ĉi tie?... Mi volas scii!... ― diris kolere la princo.</p>

         <p class="p">― Mi... Kama ― respondis dolĉa voĉo.</p>

         <p class="p">En la luma strio aperis belega virino: nuda, kun ora zono ĉirkaŭ la
         koksoj.</p>

         <p class="p">Ramzes ekkuris kaj kaptis ŝin je la mano. Ŝi ne forkuris.</p>

         <p class="p">― Vi estas Kama?... Ne, vi estas... Jes, vin iam sendis Dagon, sed
         via nomo estis tiam Kareso...</p>

         <p class="p">― Ĉar mi estas ankaŭ Kareso ― respondis ŝi naive.</p>

         <p class="p">― Ĉu vi tuŝis min per la manoj?...</p>

         <p class="p">― Mi.</p>

         <p class="p">― Kiel?</p>

         <p class="p">― Jen tiel... ― respondis ŝi, ĵetante siajn brakojn ĉirkaŭ lian kolon
         kaj kisante lin.</p>

         <p class="p">Ramzes kaptis ŝin per la brakoj, sed ŝi elŝiris sin kun tia forto, kian
         oni ne povus supozi en tiel delikata estaĵo.</p>

         <p class="p">― Do vi estas la pastrino Kama?... Al vi kantis hodiaŭ la Greko?...</p>

         <p class="p">― diris la princo, pasie premante ŝiajn manojn. ― Kiu li estas, ĉi tiu
         kantisto?...</p>

         <p class="p">Kama malestime levis la ŝultrojn.</p>

         <p class="p">― Li estas ĉe nia templo.</p>

         <p class="p">La okuloj de Ramzes brilis, plilarĝiĝis liaj naztruoj, li sentis zumadon
         en la kapo. La sama virino antaŭ kelke da monatoj faris je li 
	 malgrandan impreson, sed hodiaŭ li estis preta fari por ŝi frenezaĵon. Li
         enviis al la Greko kaj samtempe sentis nepriskribeblan doloron ĉe la
         penso, ke se ŝi fariĝus lia amatino, ŝi devus morti.</p>

         <p class="p">― Kiel bela vi estas! ― diris li. ― Kie vi loĝas?... Ah jes, mi scias,
         en tiu palaceto... Ĉu oni povas viziti vin?... Kompreneble, se vi akceptas
         vizitojn de kantistoj, vi povas ankaŭ min akcepti... Ĉu vere vi estas
         pastrino, gardanta la fajron. </p>

         <p class="p">― Jes.</p>

         <p class="p">― Kaj viaj leĝoj estas tiel kruelaj, ke ili ne permesas al vi ami?
         Eh, tio estas nur vanaj minacoj!... Por mi vi faros escepton...</p>

         <p class="p">― La tuta Fenicio malbenus min, la dioj sin venĝus... ― respondis
         ŝi kun rido.</p>

         <p class="p">Ramzes ree altiris ŝin al si, ŝi ree elŝiris sin.</p>

         <p class="p">― Gardu vin, princo ― diris ŝi kun provokanta rigardo. ― Fenicio,
         estas potenca, kaj ĝiaj dioj... </p>

         <p class="p">― Indiferentaj estas por mi viaj dioj kaj Fenicio!... Se unu haro
         falus de via kapo, mi piedpremus Fenicion, kiel venenan serpenton...</p>

         <p class="p">― Kama!... Kama!... ― eksonis voĉo, venanta de la statuo.</p>

         <p class="p">Ŝi ektimis.</p>

         <p class="p">― Jen vi aŭdas, ili vokas min... Eble ili eĉ aŭdis viajn blasfemojn...</p>

         <p class="p">― Ili ne ekaŭdu mian koleron!... ― eksplodis la princo.</p>

         <p class="p">― La kolero de la dioj estas pli terura...
         Ŝi elŝiris sin kaj malaperis en la ombroj de la templo. Ramzes sin
         ĵetis post ŝi, sed subite li haltis. La tutan templon, inter la altaro kaj li,
         plenigis grandega fajra flamo, en kiu komencis sin montri monstraj
         figuroj: grandegaj vespertoj, rampaĵoj kun homaj vizaĝoj, ombroj...</p>

         <p class="p">La flamo iris rekte al li tra la tuta larĝo de la konstruaĵo. Konsternita
         de la terura spektaklo, la princo posteniĝis. Freŝa aero envolvis lin.
         Li turnis la kapon -- li estis jam ekster la templo, kaj samtempe la
         bronza pordego kun bruo fermiĝis post li.</p>

         <p class="p">Li frotis la okulojn kaj rigardis ĉirkaŭe. La luno de la plej alta
         punkto sur la ĉielo malleviĝis jam al la okcidento. Apud kolono Ramzes
         trovis sian glavon kaj mantelon. Li levis ilin kaj malsupreniris kiel
         ebria.</p>

         <p class="p">Kiam li malfrue revenis en la palacon, Tutmozis, vidante lian palan
         vizaĝon kaj malklaran rigardon, ekkriis kun timo:</p>

         <p class="p">― Pro dioj! kie vi estis, erpatre?... La tuta kortego ne povas dormi
         de maltrankvilo...</p>

         <p class="p">― Mi rigardis la urbon. Bela nokto...</p>

         <p class="p">― Ĉu vi scias ― diris rapide Tutmozis, kvazaŭ timante, ke iu ne
         faru tion pli frue ― Sara naskis al vi filon...</p>

         <p class="p">― Ĉu vere?... Mi volas, ke neniu maltrankviliĝu, kiam mi promenas.</p>

         <p class="p">― Sola?...</p>

         <p class="p">― Se mi ne povus iri sola, kie plaĉas al mi, mi estus la plej malfeliĉa
         sklavo en ĉi tiu regno, ― respondis maldolĉe la vic-reĝo.</p>

         <p class="p">Li transdonis la glavon kaj mantelon al Tutmozis kaj iris en sian
         dormoĉambron, alvokante neniun. Hieraŭ la novaĵo pri la naskiĝo de
         filo plenigus lin per ĝojo, sed hodiaŭ li akceptis ĝin indiferente. Tuta
         lia animo estis plena de la rememoroj pri la hodiaŭa vespero, plej
         stranga kiun li iam travivis.</p>

         <p class="p">Li vidis ankoraŭ la lumon de la luno, en la oreloj sonis la kanto
         de la Greko. Kaj ĉi tiu templo de Astarte!...</p>

         <p class="p">Li ne povis ekdormi ĝis la mateno.</p>
<hr>
<div class="footer"><a href="VII.html">ĈAPITRO VII &gt;&gt;</a></div>
</body>
</html>
