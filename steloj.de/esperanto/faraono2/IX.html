<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO IX</title>
</head>
<body background="../bld/papero.jpg">
<div class="header">
<span class="header_left"><a href="VIII.html">&lt;&lt; ĈAPITRO VIII</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO IX</h3>

         <p class="first_p">Estis jam la monato Tot (fino de junio, komenco de julio). En la
         urbo Pi-Bast kaj ĝiaj ĉirkaŭaĵoj komencis malgrandiĝi la 
	 alfluo de la
         popolo pro la varmego. Sed en la kortego de Ramzes oni seninterrompe
         amuziĝis kaj parolis pri la okazo en la cirko.</p>

         <p class="p">La korteganoj laŭdis la kuraĝon de l' princo, la mallertuloj admiris
         la forton de Sargon, la pastroj kun seriozaj mienoj murmuretis, ke
         tamen la kronprinco ne devus sin miksi en la batalon kontraŭ la bovoj.
         Por tio ekzistas aliaj homoj, pagataj kaj tute ne ĝuantaj publikan
         estimon.</p>

         <p class="p">Ramzes aŭ ne aŭdis la diversajn opiniojn, aŭ ne atentis ilin. En lia
         memoro fiksiĝis du epizodoj de la batalo: la Asiriano forŝiris de li la
         venkon super la bovo kaj amindumis Kaman, kiu tre favore akceptis
         liajn ĝentilaĵojn.</p>

         <p class="p">Ĉar ne konvenis venigi al si la fenician pastrinon, Ramzes do foje
         sendis al ŝi leteron, en kiu li sciigis, ke li volas vidi ŝin kaj demandis,
         kiam ŝi lin akceptos. Per la sama sendito Kama respondis, ke ŝi atendos
         lin vespere.</p>

         <p class="p">Apenaŭ aperis la steloj, la princo elglitis el sia palaco en plej granda
         sekreto (laŭ lia opinio) kaj iris al Kama.</p>

         <p class="p">La ĝardeno de Astarte estis preskaŭ malplena, precipe ĉirkaŭ la domo
         de l' pastrino. La domo estis silenta kaj brulis en ĝi apenaŭ kelke da
         lumoj.</p>

         <p class="p">Kiam la princo nekuraĝe ekfrapis, la pastrino mem malfermis al li.
         En la malluma vestiblo ŝi kisis liajn manojn, murmuretante, ke ŝi estus
         mortinta, se li tiam en la cirko estus vundita de la furioza besto.</p>

         <p class="p">― Sed nun vi devas esti trankvila, de l' momento kiam savis min via
         amanto...</p>

         <p class="p">Kiam ili eniris en lumigitan ĉambron, la princo rimarkis, ke Kama
         ploras.</p>

         <p class="p">― Kion tio signifas? ― demandis li.</p>

         <p class="p">― Deturnis sin de mi la koro de mia estro ― diris ŝi. ― Kaj eble
         prave...</p>

         <p class="p">La kronprinco komencis maldolĉe ridi.</p>

         <p class="p">― Vi do jam estas lia amatino, aŭ nur estas fariĝonta, vi sankta
         filino?...</p>

         <p class="p">― Amatino?... Neniam!... Sed mi povas fariĝi edzino de tiu terura
         homo.</p>

         <p class="p">Ramzes salte leviĝis de la seĝo.</p>

         <p class="p">― Ĉu mi dormas?... ― ekkriis li ― aŭ ĉu Set ĵetis sur min malbenon?... 
	 Vi, pastrino, kiu gardas la fajron ĉe la altaro de Astarte kaj
         sub timo de morto devas resti virga, vi edziniĝas?... Vere la fenicia
         mensogemo estas pli malbona, ol oni rakontas!...</p>

         <p class="p">― Aŭskultu min, sinjoro ― respondis ŝi, viŝante la larmojn ― kaj
         kondamnu, se mi tion meritas. Sargon volas min preni kiel edzinon
         kiel unuan edzinon. Laŭ nia regularo, pastrino en tre esceptaj okazoj
         povas fariĝi edzino, sed nur de viro de reĝa sango. Sargon estas boparenco 
	 de la reĝo Assar...</p>

         <p class="p">― Kaj vi edziniĝos kun li?...</p>

         <p class="p">― Se la plej alta konsilantaro de l' tiraj pastroj ordonos al mi, kion
         mi povos fari?... ― respondis ŝi, ree dronante en larmoj.</p> 

         <p class="p">― Kaj per kio Sargon povas interesi ĉi tiun konsilantaron? ― demandis 
	 Ramzes.</p> 

         <p class="p">― Ŝajnas, ke li ĝin tre interesas ― respondis ŝi kun sopiro. ―          Fenicion, oni diras, Asirianoj estas prenontaj, kaj Sargon estos ilia
         satrapo...</p>

         <p class="p">― Vi freneziĝis, ― ekkriis la princo.</p>

         <p class="p">― Mi diras, kion mi scias. En nia templo jam duan fojon komenciĝas
         preĝoj, por deturni de Fenicio la malfeliĉon... La unuan fojon ni preĝis
         antaŭ via alveno al ni, sinjoro...</p>

         <p class="p">― Kial ree nun?...</p>

         <p class="p">― Ĉar antaŭ kelke da tagoj, oni diras, venis Egipton ĥaldea pastro
         Istubar kun leteroj; en kiuj la reĝo Assar nomas Sargonon sia ambasadoro 
	 kaj rajtigito por traktato pri anekso de Fenicio.</p>

         <p class="p">― Sed mi... ― interrompis la princo.</p>

         <p class="p">Li volis diri: &quot;Mi scias nenion&quot;, sed li haltis. Li komencis ridi kaj
         respondis:</p>

         <p class="p">― Kama, mi ĵuras al vi je la honoro de mia patro, ke Asirio ne
         prenos Fenicion. Ĉu tio sufiĉas?</p>

         <p class="p">― Ho sinjoro!... sinjoro!... ― ekkriis ŝi, falante al liaj piedoj.</p>

         <p class="p">― Nun mi esperas, ke vi ne fariĝos edzino de ĉi tiu vulgarulo?</p>

         <p class="p">― Oh!... ― diris ŝi sin skuante de abomeno. ― Ĉu vi povas demandi?</p>

         <p class="p">― Kaj vi estos mia... ― murmuretis la princo.</p>

         <p class="p">― Vi do volas mian morton?... ― respondis ŝi terurita. ― Se vi tion
         deziras, mi estas preta...</p>

         <p class="p">― Mi volas, ke vi vivu... ― murmuretis la pasia princo ― ke vi vivu,
         apartenante al mi.</p>

         <p class="p">― Tio ne estas ebla...</p>

         <p class="p">― Kaj la plej alta konsilantaro de la tiraj pastroj?...</p>

         <p class="p">― Ĝi povas nur edzinigi min...</p>

         <p class="p">― Vi ja eniros en mian domon.</p>

         <p class="p">― Se mi eniros tien ne kiel via edzino, mi mortos... Sed mi estas
         preta... eĉ ne vidi la morgaŭan sunon...</p>

         <p class="p">― Estu trankvila ― respondis serioze la princo. ― Sendanĝera estas
         tiu, kiu akiris mian favoron.</p>

         <p class="p">Kama ree ekgenuis antaŭ li.</p>

         <p class="p">― Kiel tio povas fariĝi? ― demandis ŝi, kunmetante la manojn.</p>

         <p class="p">Ramzes estis tiel ekscitita, ke li jam forgesis pri sia rango kaj pri
         siaj devoj, ke li estis preta promesi al la pastrino edziĝon. Malhelpis
         lin ne la prudento, sed ia sekreta instinkto.</p>

         <p class="p">― Kiel tio estas ebla?... Kiel tio estas ebla?... ― murmuretis Kama,
         manĝegante lin per la okuloj kaj kisante liajn piedojn.</p>

         <p class="p">La princo levis ŝin, sidiĝis malproksime de ŝi kaj respondis kun
         rideto:</p>

         <p class="p">― Kiel tio estas ebla?... Mi tuj klarigos al vi. Mia lasta profesoro,
         antaŭ kiam mi fariĝis plenaĝa, estis maljuna pastro, kiu konis multajn
         strangajn historiojn el la vivo de l' dioj, reĝoj, pastroj, eĉ de la simplaj
         oficistoj kaj kamparanoj. Ĉi tiu maljunulo, fama per sia pieco kaj
         mirakloj, mi ne scias kial, ekstreme ne amis la virinojn, eĉ timis ilin.
         Kaj tial plej ofte li priskribis la virinan trompemon kaj foje por pruvi,
         kian povon vi havas super la vira gento, li rakontis al mi sekvantan
         historion:</p>

         <p class="p">Juna kaj malriĉa skribisto, ne havanta en la sako eĉ kupran utenon,
         sed nur hordean platan kukon, migris el Teboj en Malsupran Egipton
         por trovi okupon. Oni diris al li, ke en ĉi tiu parto de l' regno loĝas
         la plej riĉaj sinjoroj kaj komercistoj, kaj se lin favoros la sorto, li povas
         trovi oficon, kiu riĉigos lin.</p>

         <p class="p">Li iris sur la bordo de Nilo (li ne havis monon por pagi lokon sur
         la ŝipo) kaj pensis:</p>

         <p class="p">― Kiel ne antaŭzorgemaj estas la homoj, kiuj heredinte de siaj patroj
         unu talenton, du, eĉ dek talentojn, ne pligrandigas la trezoron per
         komercado aŭ pruntado por procentoj, sed malŝparas sian riĉaĵon oni
         ne scias por kio? Mi, se mi havus unu draĥmon... unu draĥmo estas
         tro malmulte... sed se mi havus unu talenton, aŭ pli bone pecon da tero,
         mi pligrandigus ĝin ĉiujare, kaj ĉe la fino de mia vivo mi estus tiel
         riĉa, kiel la plej riĉa nomarĥo. </p>

         <p class="p">― Sed kion fari?... ― diris li kun sopiro. ― La dioj, oni vidas, protektas
         nur la malsaĝulojn, kaj min la saĝo plenigas de la peruko ĝis la nudaj
         kalkanoj. Kaj se en mia koro kaŝiĝas grajno de malsaĝo, ĝi estas
         la jena: vere mi ne scius malŝpari la riĉaĵon, mi eĉ ne scius, kiel entrepreni
         tiel sendian faron?</p>

         <p class="p">Tiel meditante, la malriĉa skribisto preterpasis domon, antaŭ kiu sidis
         homo ne juna, ne maljuna, kun tre penetrema rigardo, kiu atingis ĝis
         la fundo de l' koro. La skribisto, saĝa kiel cikonio, tuj komprenis, ke
         tio devas esti iu dio, kaj salutinte lin diris:</p>

         <p class="p">― Mi salutas vin, respektinda posedanto de ĉi tiu domo, kaj mi
         malĝojas, ke mi ne havas vinon nek viandon kaj ne povas dividi ilin
         kun vi, por montri al vi, ke mi respektas vin kaj ke ĉio, kion mi
         posedas, apartenas al vi.</p>

         <p class="p">La ĝentileco de la juna skribisto plaĉis al Amon, ĉar tio estis li en
         homa figuro. Rigardante lin, li demandis:</p>

         <p class="p">― Pri kio vi pensis, irante ĉi tien? Ĉar mi vidas la saĝon sur via
         frunto, kaj mi apartenas al la nombro de tiuj, kiuj kolektas la vortojn
         de l' vero, kiel la perdriko tritikon.</p>

         <p class="p">La skribisto eksopiris.</p> 

         <p class="p">― Mi pensis ― diris li ― pri mia mizero kaj pri la senprudentaj
         riĉuloj; kiuj, oni ne scias por kio kaj kiel, malŝparas riĉaĵojn.</p>

         <p class="p">― Kaj vi ne malŝparus? ― demandis la dio, konservante la homan
         figuron.</p>

         <p class="p">― Ekrigardu min, sinjoro ― diris la skribisto. ― Mi havas truplenajn 
	 ĉifonojn kaj mi perdis la sandalojn sur la vojo, sed la papiruson
         kaj inkujon mi ĉiam portas kun mi, kiel la propran koron. Ĉar leviĝante
         kaj kuŝiĝante, mi ripetas, ke pli bona estas malriĉa saĝo, ol riĉa 
	 malsaĝo.</p>

         <p class="p">Se do mi estas tia, se mi povas esprimi miajn pensojn per du skribmanieroj 
	 kaj fari plej malsimplan kalkulon, se mi konas ĉiujn kreskaĵojn kaj 
	 ĉiujn bestojn, kiuj ajn estas sub la ĉielo, ĉu vi povas supozi,
         ke mi, kiu posedas tian saĝon, estus kapabla malŝpari riĉaĵon?</p>

         <p class="p">La dio ekmeditis kaj diris:</p>

         <p class="p">― Via elokventeco fluas rapide, kiel Nilo apud Memfiso, sed se efektive
         vi estas tiel saĝa, skribu al mi dumaniere: Amon.</p>

         <p class="p">La skribisto prenis inkujon kaj penikon kaj en daŭro de nelonga
         tempo skribis dumaniere: Amon, kaj tiel klare, ke eĉ mutaj kreaĵoj
         haltadis, por honori la sinjoron.</p> 

         <p class="p">La dio estis kontenta kaj aldonis:</p>

         <p class="p">― Se vi estas same lerta en la kalkuloj, kiel en la skribado, faru
         kalkulon en sekvanta komerca afero: se por unu perdriko oni donas
         al mi kvar kokinajn ovojn, kiom da kokinaj ovoj oni devas doni al mi
         por sep perdrikoj?</p>

         <p class="p">La skribisto kolektis ŝtonetojn, metis ilin diversmaniere kaj antaŭ
         la subiro de l' suno respondis, ke sep perdrikoj valoras dudek ok kokinajn
         ovojn.</p>

         <p class="p">La ĉiopova Amon ekridetis, ke li vidas antaŭ si tiel eksterordinaran
         saĝulon kaj diris:</p>

         <p class="p">― Mi vidas, ke vi parolis veron pri via saĝo. Se vi montros vin same
         persista en la virto, mi faros, ke vi estos feliĉa ĝis la fino de l' vivo,
         kaj post la morto viaj filoj metos vian ombron en belan tombon. Kaj
         nun diru al mi: kian riĉaĵon vi deziras, kiun vi ne sole ne malŝparos,
         sed eĉ pligrandigos?</p>

         <p class="p">La skribisto falis al la piedoj de l' kompatema dio kaj respondis:</p>

         <p class="p">― Se mi posedus almenaŭ ĉi tiun terdomon kaj kvar mezurojn da
         tero, mi estus riĉa.</p>

         <p class="p">― Bone ― diris la dio ― sed antaŭe ĉirkaŭrigardu, ĉu ĉi tio sufiĉos
         al vi?</p>

         <p class="p">Li alkondukis lin al la terdomo kaj daŭrigis:</p>

         <p class="p">― Jen vi havas ĉi tie kvar kufojn kaj antaŭtukojn, du tukojn por
         malbona vetero kaj du parojn da sandaloj. Ĉi tie vi havas fajrujon, tie
         benkon, sur kiu oni povas dormi, pistilon por la tritiko kaj vazon por
         la pasto.</p>

         <p class="p">― Kaj ĉi tio? ― demandis la skribisto, montrante figuron, kovritan
         per tolo.</p>

         <p class="p">― Ĉi tion solan vi ne devas tuŝi, alie vi perdos la tutan riĉaĵon.</p>

         <p class="p">― Ah ― ekkriis la skribisto ― tio povas stari mil jarojn, kaj mi ne
         tuŝos ĝin... Kun permeso de via moŝto: kian bienon oni vidas tie?...</p>

         <p class="p">Kaj li klinis sin tra la fenestro de la terdomo.</p>

         <p class="p">― Saĝaj estas viaj vortoj ― diris Amon. ― Ĉar tio estas bieno, kaj
         eĉ tre bela. Ĝi havas vastan domon, kvardek mezurojn da tero, dekkelkon 
	 da brutoj kaj dek sklavojn. Se vi preferus posedi tiun bienon...</p>

         <p class="p">La skribisto falis al la piedoj de l' dio.</p>

         <p class="p">― Ĉu ekzistas ― diris li ― tia homo sub la suno, kiu ne preferus
         tritikan bulkon, ol hordean?...</p>

         <p class="p">Aŭdinte tion, Amon diris miraklan vorton, kaj tuj ili troviĝis en 
         vasta biena domo.</p>

         <p class="p">― Vi havas ĉi tie ― diris la dio ― skulptitan liton, kvin tablojn 
         dek seĝojn. Vi havas ĉi tie broditajn vestojn, kruĉojn kaj glasojn por
         vino, olean lampon kaj portilon...</p>

         <p class="p">― Kaj kio estas tio? ― demandis la skribisto, montrante figuron
         kovritan per muslino, starantan en angulo.</p>

         <p class="p">― Tion solan ― diris la dio ― ne tuŝu, alie vi perdos la tutan riĉaĵon.</p>

         <p class="p">― Eĉ se mi vivus dek mil jarojn ― ekkriis la skribisto ― mi ne
         tuŝos ĝin!... Ĉar mi opinias, ke post la saĝo plej bona estas la riĉaĵo.</p>

         <p class="p">― Sed kion oni vidas tie? ― demandis li post momento, montrante
         grandan palacon en ĝardeno.</p>

         <p class="p">― Tio estas princaj bienoj ― respondis la dio. ― Palaco, kvincent
         mezuroj da tero, cent sklavoj kaj kelkcento da brutoj. Tio estas grandaj
         bienoj, sed se vi pensas, ke via saĝo sufiĉos por...</p>

         <p class="p">La skribisto ree falis al la piedoj de Amon, verŝante larmojn de ĝojo.</p>

         <p class="p">― Ho sinjoro!... ― kriis li. ― Kie estas tia frenezulo, kiu ne preferus
         barelon da vino, ol glason da biero?</p>

         <p class="p">― Viaj vortoj estas vortoj de l' saĝulo, kiu solvas plej malfacilajn
         kalkulojn ― diris Amon.</p>

         <p class="p">Li diris la grandan miraklan vorton, kaj ili ambaŭ kun la skribisto
         troviĝis en la palaco.</p>

         <p class="p">― Vi havas ĉi tie ― diris la bona dio ― manĝoĉambron, en ĝi oritajn
         kanapojn kaj seĝojn, inkrustitajn per diverskolora ligno. Malsupre estas
         kuirejo por kvin kuiristoj, provizejo, kie vi trovos ĉiajn viandojn, fiŝojn
         kaj kukojn, fine kelo kun plej bonaj vinoj. Vi havas ĉi tie dormoĉambron
         kun movebla tegmento, per kiu la sklavoj malvarmigos vin dum via
         dormo. Mi turnas vian atenton al la lito, kiu estas el cedra ligno kaj
         sin apogas sur kvin leonaj piedegoj, el arte fandita bronzo. Vi havas ĉi
         tie vestejon, plenan de tolaj kaj atlasaj vestoj, kaj en la kestoj vi trovos
         ringojn, ĉenojn kaj braceletojn...</p>

         <p class="p">― Kaj kio estas ĉi tio? ― demandis la skribisto, montrante figuron,
         kovritan per vualo, brodita per oraj kaj purpuraj fadenoj.</p>

         <p class="p">― Ĝuste tio, kion vi devas eviti ― respondis la dio. ― Se vi tuŝos
         ĝin, via grandega riĉaĵo estos perdita. Kaj vere mi diras al vi, ke nemulte 
	 da similaj bienoj ekzistas en Egipto. Mi devas ankoraŭ aldoni,
         ke en la trezorejo kuŝas dek talentoj da oro kaj da multvaloraj ŝtonoj.</p>

         <p class="p">― Mia estro!... ― ekkriis la skribisto. ― Permesu al mi starigi sur
         la unua loko en ĉi tiu palaco vian oran statuon, antaŭ kiu trifoje ĉiutage 
	 mi bruligos incenson...</p>

         <p class="p">― Sed tion evitu!... ― respondis Amon, montrante la figuron, kovritan 
	 per vualo.</p>

         <p class="p">― Mi devus perdi la saĝon kaj esti pli senprudenta, ol sovaĝa porko,
         por kiu la vino valoras tiom, kiom la elverŝaĵoj ― diris la skribisto. ―          La figuro en la vualo povas pentofari ĉi tie cent mil jarojn, kaj mi ne
         tuŝos ĝin, se tia estas via volo... </p>

         <p class="p">― Memoru, ke vi perdus ĉion!... ― ekkriis la dio kaj malaperis.</p>

         <p class="p">La skribisto, radianta de feliĉo, komencis promeni tra sia palaco kaj
         elrigardi tra la fenestroj. Li vizitis la trezorejon, pesis la oron en la
         manoj: ĝi estis peza; li rigardis la ŝtonojn: ili estis veraj. Li ordonis
         alporti al si manĝaĵon: tuj enkuris sklavoj, banis lin, razis kaj surmetis
         al li delikatajn vestojn.</p>

         <p class="p">Li sate manĝis kaj trinkis, kiel neniam antaŭe: lia malsato kuniĝis
         kun la bonegeco de la manĝaĵoj en mirindan guston. Li bruligis parfumojn 
	 antaŭ la statuo de Amon kaj ornamis ĝin per freŝaj floroj. Poste
         li sidiĝis ĉe la fenestro.</p>

         <p class="p">En la korto blekis paro da ĉevaloj, jungitaj al skulptita kaleŝo. En
         alia loko aro da homoj kun lancoj kaj retoj trankviligis ĉashundojn,
         kiuj brulis de deziro kuri al la ĉaso. Antaŭ la grenejo skribisto akceptis
         grenon de terkulturistoj, antaŭ la stalo alia skribisto akceptis kalkulojn
         de estro de paŝtistoj.</p>

         <p class="p">En malproksimo oni vidis olivan arbaron, altaĵon kovritan de vinberoj, 
	 tritikajn kampojn, kaj ĉie dense dissemitajn daktilarbojn.</p>

         <p class="p">― Vere! ― diris li al si ― mi estas hodiaŭ riĉa tiel, kiel mi tion
         meritas. Sole tio mirigas min, ke mi povis tiel longe vivi en mizero kaj
         malestimo! Mi devas ankaŭ konfesi, ke mi dubas, ĉu mi povos pligrandigi 
	 ĉi tiun grandegan riĉaĵon, ĉar mi ne bezonas pli multe kaj mi
         ne havos tempon por zorgi pri spekulacioj.</p>

         <p class="p">Li tamen komencis enui en la ĉambroj, li do rigardis la ĝardenon,
         ĉirkaŭveturis la kampojn, parolis kun la servistoj, kiuj falis teren antaŭ
         li, kvankam ili estis tiel vestitaj, ke ankoraŭ hieraŭ li kun respekto
         kisus iliajn manojn. Sed ĉar ankaŭ tie li enuis, li do revenis en la
         palacon, kaj rigardis sian provizejon kaj kelon, kaj la meblojn en la
         ĉambroj.</p>

         <p class="p">― Tio estas bela ― diris li al si ― sed pli belaj estus mebloj el pura
         oro, kaj vazoj el multekostaj ŝtonoj.</p>

         <p class="p">Liaj okuloj sin turnis senvole al la angulo, kie staris la figuro, kovrita
         per brodita vualo kaj -- sopiris.</p>

         <p class="p">― Sopiru, sopiru! ― pensis li ― prenante parfumon, por bruligi ĝin
         antaŭ la statuo de Amon.</p>

         <p class="p">― Li estas bona dio ― pensis li ― kiu ŝatas la bonajn ecojn de la
         saĝuloj, eĉ nudpiedaj, kaj estas justa por ili. Kiel belan riĉaĵon li donis
         al mi!... Vero estas, ke ankaŭ mi honoris lin, skribante dumaniere lian
         nomon: Amon, sur la pordo de la terdomo. Kaj kiel bele mi kalkulis
         al li: kiom da kokinaj ovoj li ricevos por sep perdrikoj? Pravaj estis
         miaj majstroj, dirante, ke la saĝo eĉ al la dioj malfermas la buŝon. </p>

         <p class="p">Li ekrigardis ree en la angulon. La figuro kovrita per la vualo ree
         eksopiris.</p>

         <p class="p">― Mi dezirus scii, ― diris al si la skribisto ― kial mia amiko Amon
         malpermesis al mi tuŝi ĉi tiun malgrandan objekton, kiu staras tie en
         la angulo? Estas vero, ke por tia riĉaĵo li havis rajton meti kondiĉojn,
         sed mi ne farus tion al li. Ĉar se la tuta palaco estas mia propraĵo, se
         mi povas uzi ĉion en ĝi, kial mi ne povus tuŝi tion?</p>

         <p class="p">Oni diras tiel: malpermesite estas tuŝi! Sed estas permesite vidi!</p>

         <p class="p">Li proksimiĝis al la figuro, demetis singarde la vualon, rigardis: io
         tre bela. Kvazaŭ bela juna knabo, sed ne knabo... Tio havis longajn
         harojn ĝis la genuoj, delikatajn trajtojn kaj rigardon, plenan de dolĉeco.</p>

         <p class="p">― Kio vi estas? ― diris li al la figuro.</p>

         <p class="p">― Mi estas virino ― respondis la figuro per tiel penetrema voĉo, ke
         ĝi trapikis lian koron, kiel fenicia ponardo.</p>

         <p class="p">― Virino?... ― pensis la skribisto. ― Pri tio mi lernis nenion en la
         pastra lernejo. Virino?... ― ripetis li. ― Kaj kion vi havas ĉi tie?</p>

         <p class="p">― Tio estas miaj okuloj. </p>

         <p class="p">― Okuloj?... Kion vi povas vidi per tiaj okuloj, kiuj povas fandiĝi
         de plej malforta lumo?</p>

         <p class="p">― Miaj okuloj ne estas kreitaj, por ke mi rigardu, sed por ke vi ilin
         rigardu ― respondis la figuro.</p>

         <p class="p">― Strangaj okuloj ― diris al si la skribisto, pasante tra la ĉambro.</p>

         <p class="p">Li ree haltis antaŭ la figuro kaj demandis:</p>

         <p class="p">― Kaj kion vi havas tie?</p>

         <p class="p">― Tio estas mia buŝo.</p>

         <p class="p">― Pro dioj! vi mortos de malsato ― ekkriis li ― ĉar per tiel malgranda 
	 buŝo oni ne povas satmanĝi!...</p>

         <p class="p">― Ĝi ne estas kreita por manĝado ― respondis la figuro ― sed por
         ke vi kisu ĝin.</p>

         <p class="p">― Kisi?... ― ripetis la skribisto ― ankaŭ tion mi ne lernis ĉe la
         pastroj... Kaj kio estas tio?...</p>

         <p class="p">― Tio estas miaj manetoj.</p>

         <p class="p">― Manetoj?... Bone, ke vi diris al mi, ke tio estas manetoj, ĉar per
         tiaj manetoj vi ne povus fari ion, eĉ melki ŝafinon.</p>

         <p class="p">― Miaj manoj ne estas por laborado.</p>

         <p class="p">― Por kio do?... ― ekmiris la skribisto, disigante ŝiajn fingrojn...</p>

         <p class="p">(― Kiel mi viajn ― diris la kronprinco; karesante la malgrandan manon
         de la pastrino.)</p>

         <p class="p">― Por kio do estas faritaj tiel belaj manoj? ― demandis la skribisto
         la figuron.</p>

         <p class="p">― Por ĉirkaŭpreni vian kolon.</p>

         <p class="p">― Vi volas diri: por preni je la nuko?... ― ekkriis la terurita 
	 skribisto, kiun la pastroj ĉiam prenis je la nuko, kiam li estis vergota.</p>

         <p class="p">― Ne je la nuko, sed jen tiel...</p>

         <p class="p">― Kaj ŝi ĉirkaŭprenis ― daŭrigis la princo 
	 ― lian kolon, jen tiel... (Li
         ĉirkaŭis la sian per la manoj de l' pastrino.)</p>

         <p class="p">― Sinjoro, kion vi faras?... ― murmuretis Kama. ― Tio ja estas
         mia morto...</p>

         <p class="p">― Estu trankvila ― respondis la princo ― mi nur montras al vi,
         kion tiu figuro faris kun la skribisto...</p>

         <p class="p">... Subite ektremis la tero, la palaco malaperis, malaperis la hundoj,
         ĉevaloj kaj sklavoj. La altaĵo kovrita de vinberoj fariĝis ŝtonego, la
         olivarboj -- dornujoj, kaj la tritiko -- sablo...</p>

         <p class="p">La skribisto, kiam li rekonsciiĝis en la brakoj de sia amatino, komprenis, 
	 ke li estas sama mizerulo, kia li estis hieraŭ sur la strato. Sed
         li ne bedaŭris siajn riĉaĵojn, ĉar li havis virinon, kiu amis kaj karesis
         lin.</p>

         <p class="p">― Do ĉio malaperis, sed ŝi ne malaperis ― ekkriis naive Kama.</p>

         <p class="p">― La kompatema Amon lasis ŝin al li por konsolo ― diris la princo.</p>

         <p class="p">― Ah, Amon do estas kompatema nur por la skribistoj! ― respondis
         Kama. ― Sed kion signifas ĉi tiu historio?</p>

         <p class="p">― Divenu. Cetere vi aŭdis, kion la mizera skribisto forlasis por la
         kisoj de virino...</p>

         <p class="p">― Sed tronon li ne forlasus ― interrompis la pastrino.</p>

         <p class="p">― Kiu scias?... se oni tre petus lin ― murmuretis pasie Ramzes.</p>

         <p class="p">― Ho ne!... ― ekkriis Kama, elŝirante sin el lia ĉirkaŭpreno. ― La
         tronon li ne forlasu, ĉar tiam kio restus de liaj promesoj por Fenicio!...</p>

         <p class="p">Ili ambaŭ rigardis fikse unu la alian longe... longe... En ĉi tiu momento 
	 la princo eksentis kvazaŭ vundon en la koro kaj el tiu vundo
         kvazaŭ forkuris iu sento. Ne la pasio, ĉar la pasio restis, sed la respekto,
         kredo al Kama.</p>

         <p class="p">― Strangaj estas ĉi tiuj Fenicianinoj ― pensis la princo ― oni povas
         frenezi pro ili, sed oni ne povas al ili konfidi!...</p>

         <p class="p">Li sentis sin laca kaj adiaŭis Kaman. Li ĉirkaŭrigardis la ĉambron,
         kvazaŭ ne povante ĝin forlasi, kaj forirante diris al si:</p>

         <p class="p">― Tamen vi estos mia kaj la feniciaj dioj ne mortigos vin, se ili
         zorgas pri siaj temploj kaj pastroj!...</p>

         <p class="p">Apenaŭ Ramzes forlasis la palacon de Kama, en la ĉambron de la
         pastrino enkuris juna Greko, tre bela kaj tute simila al la egipta princo.
         Furiozo brulis sur lia vizaĝo.</p> 

         <p class="p">― Likon!... ― ekkriis Kama terurite. ― Kion vi faras ĉi tie?...</p>

         <p class="p">― Malnobla vipero!... ― respondis la Greko per sonora voĉo. ― Unu
         monato ne pasis ankoraŭ de la vespero, kiam vi ĵuris, ke vi amas min,
         ke vi forkuros kun mi Grekujon, kaj jam vi ĵetas vin al la kolo de alia
         amanto. Ĉu mortis la dioj, ĉu forkuris de ili la justeco?...</p>

         <p class="p">― Freneza ĵaluzulo ― interrompis la pastrino ― vi mortigos min...</p>

         <p class="p">― Certe, mi mortigos vin, ne via ŝtoniĝinta diino... Per tiuj ĉi manoj</p>

         <p class="p">― kriis li, etendante la fingrojn, kvazaŭ ungegojn ― mi sufokus vin,
         se vi fariĝus amatino...</p>

         <p class="p">― Kies?...</p>

         <p class="p">― Ĉu mi scias?... Verŝajne de ambaŭ: de la maljuna Asiriano kaj
         de la princido, al kiu mi frakasos la kapon, se li vagados ĉi tie...
         Princo!... Li havas ĉiujn virinojn de la tuta Egipto... kaj li deziras
         ankoraŭ fremdajn pastrinojn... La pastrinoj estas por la pastroj, ne por
         la fremduloj... </p>

         <p class="p">― Kaj vi, ĉu vi ne estas fremda por ni? ― diris ŝi fiere.</p>

         <p class="p">― Vipero!... ― eksplodis ree la Greko. ― Mi ne povas esti fremda
         por vi, ĉar mi oferas al viaj dioj mian voĉon, per kiu ornamis min la
         dioj... Kaj kiom da fojoj kun helpo de mia persono vi trompis la malsaĝajn 
	 Azianojn, ke la kronprinco sekrete aliĝis al via religio?... </p>

         <p class="p">― Silentu!... Silentu!... ― siblis la pastrino, fermante al li la buŝon
         per la mano.</p>

         <p class="p">Io sorĉa devis esti en ŝia tuŝo, ĉar la Greko tuj trankviliĝis kaj
         komencis paroli malpli laŭte:</p>

         <p class="p">― Aŭskultu, Kama. Baldaŭ en Sebenika golfo albordiĝos ŝipo, direktata 
	 de mia frato. Penu aranĝi, ke la ĉefpastro sendu vin en la urbon
         Pi-uto, de kie ni fine forkuros en la nordan Grekujon, en tian lokon,
         kiu ne vidis ankoraŭ Fenicianojn...</p>

         <p class="p">― Ĝi ekvidos ilin, se mi kaŝos min tien ― interrompis la pastrino.</p>

         <p class="p">― Se unu haro falus de via kapo, ― murmuretis la furioza Greko ―          mi ĵuras, ke Dagon... ke ĉiuj ĉi tieaj Fenicianoj pagos ĝin per siaj
         kapoj, aŭ mortaĉos en la minejoj! Ili ekscios, kion povas Greko...</p>

         <p class="p">― Kaj mi, mi diras al vi ― respondis la pastrino per sama voĉo ―          ke antaŭ kiam mi ne kolektos dudek talentojn, mi ne moviĝos de
         ĉi tie...</p>

         <p class="p">― Kie vi prenos la reston?</p>

         <p class="p">― Donos ĝin al mi Sargon kaj la kronprinco.</p>

         <p class="p">― Sargon, mi konsentas, sed la princon mi ne volas!...</p>

         <p class="p">― Malsaĝa Likon, ĉu vi ne vidas, kial plaĉas al mi iom ĉi tiu
         junulo?... Li rememorigas vin.</p>

         <p class="p">La Greko tute trankviliĝis.</p>

         <p class="p">― Bone, bone!... ― murmuris li. ― Mi komprenas, ke kiam virino
         povas elekti inter la kronprinco kaj tia kantisto kiel mi, mi ne bezonas
         timi... Sed mi estas ĵaluza kaj vivega, mi do petas vin, ne permesu al
         li intimaĵojn.</p>

         <p class="p">Li kisis ŝin, elglitis el la ĉambro kaj malaperis en la malluma ĝardeno.</p>

         <p class="p">Kama etendis post li la kunpremitan pugnon.</p>

         <p class="p">― Malnobla arlekeno!... ― murmuretis ŝi ― kiu apenaŭ povus esti
         ĉe mi kantanta sklavo...</p>

<hr>
<div class="footer"><a href="X.html">ĈAPITRO X &gt;&gt;</a></div>
</body>
</html>
