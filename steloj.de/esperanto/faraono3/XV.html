<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO XV</h3>
</title>
</head>
<body background="../bld/papero.jpg">
<div class="header">
<span class="header_left"><a href="XIV.html">&lt;&lt;&nbsp;ĈAPITRO XIV</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XV</h3>


         <p class="first_p">Jam la 18-an de Paofi en Egipto ekregis ĥaoso. La vojoj inter
         Malsupra kaj Supra Egipto estis interrompitaj, la komerco
         ĉesis, la ŝoseoj estis okupitaj de la regimentoj, kiuj
         rapidis al la urboj, posedantaj la plej famajn templojn.</p>

         <p class="p">Sur la kampoj laboris nur la pastraj kamparanoj. En la bienoj de
         l' nobeluloj, nomarĥoj, kaj precipe de l' faraono, la lino ne
         estis elŝirita, la trifolio ne estis tuŝita, la vinberojn
         ŝirkolektis neniu. La
         kamparanoj faris nenion, vagis en bandoj, kantis, manĝis, trinkis kaj
         minacis al la pastroj aŭ al Fenicianoj.</p>

         <p class="p">En la urboj la butikoj estis fermitaj kaj la senokupaj
         metiistoj tutajn tagojn diskutis pri la ŝanĝoj en la
         ŝtato. Ĉi tiu skandala fenomeno
         ne estis plu novaĵo por Egipto, sed nun ĝi atingis tiel minacan gradon,
         ke la kolektistoj de l' impostoj, eĉ juĝistoj komencis sin kaŝi; tiom
         pli, ke la polico tre malsevere agis kontraŭ la trouzoj de la
         popolo.</p>

         <p class="p">Ankoraŭ unu afero meritis atenton: la granda kvanto da nutraĵo
         kaj vino. En la drinkejoj kaj gastejoj, precipe en la
         feniciaj, en Memfiso same kiel en la provinco, povis manĝi
         kaj trinki ĉiu, kiu volis kaj
         kiam li volis, tre malkare eĉ tute senpage.</p>

         <p class="p">Oni diris, ke lia sankteco donas al sia popolo festenon, kiu daŭros
         tutan monaton.</p>

         <p class="p">Kaŭze de la malfaciligo eĉ interrompo de l' interkomunikiĝoj,
         la urboj ne bone sciis, kio okazas ĉe la najbaroj. Nur la
         faraono, kaj ankoraŭ pli bone la pastroj, konis la staton de
         la lando.</p>

         <p class="p">La situacion antaŭ ĉio karakterizis la malkonsento inter Supra aŭ
         Teba kaj Malsupra aŭ Memfisa Egipto. En Teboj havis la superecon
         la partio de l' pastroj, en Memfiso ― la faraono. En Teboj oni diris, ke
         Ramzes freneziĝis kaj volas vendi Egipton al Fenicianoj; en Memfiso
         oni rakontis, ke la pastroj volas veneni la faraonon kaj
         alkonduki Asirianojn en la landon.</p>

         <p class="p">La simpla popolo, norde kaj sude, estis altirita al Ramzes per ia
         instinkto. Sed la popolo estis forte pasiva kaj
         ŝanceliĝema. Kiam parolis faraona agitanto, la kamparanoj
         estis pretaj ataki la pastrojn:
         sed kiam venis procesio, ili falis sur la vizaĝon kaj tremis, aŭskultante
         la antaŭdirojn pri katastrofoj, kiuj minacis Egipton jam en ĉi tiu
         monato.</p>

         <p class="p">La teruritaj nobeluloj kaj nomarĥoj preskaŭ ĉiuj kunveturis
         Memfison petegi la faraonon pri helpo kontraŭ la ribelantaj
         kamparanoj. Sed ĉar Ramzes XIII rekomendis al ili paciencon,
         kaj ne mallaŭdis la popolaĉon, la grandaj sinjoroj komencis
         interkonsiliĝi kun la pastra partio.</p>

         <p class="p">Vere estas, ke Herhor ankaŭ silentis, aŭ ankaŭ konsilis al
         ili paciencon; sed aliaj ĉefpastroj rakontis, ke Ramzes estas
         freneza kaj malklare komprenigis, ke oni devas forigi lin de
         la povo.</p>

         <p class="p">En Memfiso ambaŭ partioj vagis unu apud la alia. Malpiuloj, kiuj
         trinkis, bruis, ĵetis koton sur la murojn de l' temploj, eĉ sur la statuojn;
         kaj piuloj, plejparte maljunuloj kaj virinoj, kiuj preĝis en la stratoj,
         laŭte antaŭdirante malfeliĉojn kaj petegante la helpon de l' dioj. La
         malpiuloj ĉiutage faris ian trouzon, inter la piuloj ĉiutage iu malsanulo
         retrovis la sanon.</p>

         <p class="p">Sed stranga afero: ambaŭ partioj, malgraŭ la bolantaj pasioj, ne
         malutilis, ne atakis unu la alian. La kaŭzo estis, ke ĉiu el ili faris
         malordon laŭ direkto kaj plano, preparita per la superuloj.</p>

         <p class="p">La faraono, ne kolektinte ankoraŭ ĉiujn regimentojn kaj pruvojn
         kontraŭ la pastroj, ne donis la signalon al la decida atako kontraŭ la
         temploj; la pastroj, ŝajnis, atendis ion. Estis tamen videble, ke hodiaŭ
         ili ne sentas sin plu tiel malfortaj, kiel en la unua tago
         post la voĉdono de la delegitoj. Ramzes mem komencis mediti,
         kiam de ĉiuj flankoj oni sciigis al li, ke la pastraj
         kamparanoj preskaŭ tute ne partoprenas en la malordoj, sed
         laboras.</p>

         <p class="p">"Kion tio signifas?" ― demandis la faraono
         sin mem. ― Ĉu
         la nudaj kapoj pensas, ke mi ne kuraĝos ataki la templojn,
         aŭ ĉu ili havas iajn nekonatajn de mi defendajn rimedojn?"</p>

         <p class="p">La 19-an de Paofi la polico konigis al la monarĥo, ke en la lasta 
         nokto la popolo komencis detrui la murojn, ĉirkaŭantajn la templon 
         de Horus.</p> 

         <p class="p">― Ĉu vi ordonis al ili tion fari?... ― demandis la faraono
         la ĉefon.</p>

         <p class="p">― Ne. Ili ĵetis sin je sia propra impulso... </p>

         <p class="p">― Haltigu ilin delikate... haltigu... ― diris la sinjoro. ― Post kelke 
         da tagoj ili povos fari, kio plaĉos al ili. Sed nun ili ankoraŭ ne agu 
         tro vivege...</p>

         <p class="p">Ramzes XIII, kiel militestro kaj venkinto apud Sodaj Lagoj, sciis,
         ke kiam unu fojon la amasoj iras al la atako, nenio haltigos ilin: ili
         devas rompi aŭ esti rompitaj. Se la temploj ne defendos sin, la popolaĉo
         sukcesos preni ilin, sed se ili volos sin defendi?... La popolo forkuros
         kaj oni devos sendi tien soldatojn; ili estis multenombraj, estas vere,
         sed ne tiel, kiel estis necese laŭ la kalkuloj de l' faraono.</p>

         <p class="p">Krom tio, Hiram ne revenis ankoraŭ de Pi-Bast kun la leteroj,
         pruvantaj la perfidon de Herhor kaj Mefres. Kaj pli grave
         estis, ke la pastroj, partianoj de l' faraono, devis doni helpon al la armeo ne pli
         frue, ol la 23-an de Paofi. Kiel do averti ilin en tiom da temploj, tiel
         malproksimaj unu de alia? Kaj ĉu simpla singardemo ne ordonis eviti
         rilatojn kun ili, por ne perfidi ilin?</p>

         <p class="p">Pro ĉiuj ĉi motivoj Ramzes ne deziris pli fruan atakon de la popolo
         kontraŭ la temploj.</p> 

         <p class="p">Tamen malgraŭ la volo de l' faraono la ekscito kreskis. Apud
         la templo de Izido oni mortigis kelke da piuloj, kiuj
         antaŭdiris malfeliĉojn por Egipto, aŭ mirakle retrovis la
         sanon. Apud la templo de Ptah la
         popolaĉo sin ĵetis kontraŭ procesio, batis la pastrojn kaj rompis la
         sanktan ŝipeton, en kiu vojaĝis la statuo de l' dio. Preskaŭ samtempe
         venis kurieroj de la urboj Soĥem kaj Anu kun la sciigo, ke la popolo
         volas superforte eniri en la templojn, kaj en Ĥeran eĉ faris
         tion kaj sakrilegis la sanktejon.</p>

         <p class="p">Vespere, preskaŭ kaŝante sin, venis en la palacon de lia sankteco
         deputataro de l' pastroj. La respektindaj pastroj kun ploro falis al la
         piedoj de l' estro, petegante, ke li ŝirmu la diojn kaj
         templojn.</p>

         <p class="p">Ĉi tiu tute neatendita okazo plenigis la koron de Ramzes per granda
         ĝojo kaj ankoraŭ pli granda fiero. Li ordonis al la delegitoj leviĝi kaj
         favore respondis, ke liaj regimentoj ĉiam estas pretaj
         defendi la templojn, se nur ili estos tien enkondukitaj.</p>

         <p class="p">― Mi ne dubas ― diris li ― ke la detruantoj mem forkuros, vidante,
         ke la domoj de l' dioj estas okupitaj per la armeo.</p>

         <p class="p">La delegitoj ŝanceliĝis.</p>

         <p class="p">― Via sankteco scias ― respondis la plej aĝa ― ke la armeo ne
         povas eniri inter la ĉirkaŭbaron de l' temploj... Ni do devas demandi
         la opinion de l' ĉefpastroj. </p>

         <p class="p">― Bone, konsiliĝu ― diris la sinjoro. ― Mi ne scias fari miraklojn
         kaj de mia palaco mi ne povas defendi la templojn.</p>

         <p class="p">La delegitoj malĝojaj forlasis la faraonon, kiu post ilia
         foriro kunvokis privatan konsilan kunvenon. Li estis
         konvinkita, ke la pastroj
         submetiĝos al lia volo, kaj tute ne venis al li la penso, ke la delegacio
         estas ruzo, aranĝita de Herhor, por erarigi lin.</p>

         <p class="p">Kiam en la reĝa ĉambro kunvenis la civilaj kaj militaj altranguloj,
         Ramzes, plena de fiero, ekparolis:</p>

         <p class="p">― Mi volis ― diris li ― nur la 23-an de Paofi okupi la memfisajn
         templojn... Sed mi opinias, ke pli bone estos fari tion
         morgaŭ...</p>

         <p class="p">― Niaj regimentoj ankoraŭ ne kolektiĝis... ― intermetis
            Tutmozis.</p>

         <p class="p">― Kaj ni ne havas la leterojn de Herhor al Asirianoj ― aldonis la
         granda skribisto.</p>

         <p class="p">― Ne grave! ― respondis la faraono. ― La popolo eksciu morgaŭ,
         ke Herhor kaj Mefres estas perfiduloj; al la nomarĥoj kaj pastroj ni
         montros la pruvojn post kelke da tagoj, kiam Hiram revenos de
         Pi-Bast.</p>

         <p class="p">― La nova ordono de via sankteco tre ŝanĝas la antaŭan planon ― 
         diris Tutmozis. ― Morgaŭ ni ne okupos Labirinton... Kaj se ankaŭ
         en Memfiso la temploj kuraĝus kontraŭstari, ni ne havas murrompilojn
         por rompi la pordojn...</p>

         <p class="p">― Tutmozis ― diris la faraono ― mi povus ne doni klarigojn pri
         miaj ordonoj... Sed mi volas konvinki vin, ke mia koro pli profunde
         juĝas la fluon de la okazoj... La popolo ― daŭrigis li ― jam hodiaŭ
         atakas la templojn, morgaŭ ĝi volos penetri en ilin. Se ni ne subtenos
         ĝin, ĝi estos forpuŝita, kaj en ĉiu okazo post tri tagoj ĝi ne havos plu
         kuraĝon. Post kelke da tagoj povas pligrandiĝi la nombro de pastraj
         partianoj inter la popolo... La entuziasmo kaj la timo estas kvazaŭ
         la vino en kruĉo: ju pli multe oni elverŝas, des pli malmulte restas,
         kaj nur tiu povas trinki, kiu ĝustatempe alŝovos sian glason. Se do
         hodiaŭ la popolo estas preta al la atako kaj la malamikoj timigitaj, ni
         profitu tion, ĉar mi diras al vi, ke la fortuno povas post kelke da
         tagoj forlasi nin, eĉ sin turni kontraŭ ni...</p>

         <p class="p">― La nutraĵo ankaŭ finiĝas ― intermetis la trezoristo. ― Post tri
         tagoj la popolaĉo devas reveni al la laboro, ĉar ni ne povos plu nutri
         ilin senpage...</p>

         <p class="p">― Vi vidas!... ― diris la faraono al Tutmozis. ― Mi mem ordonis
         al la ĉefo de la polico, ke li haltigadu la popalaĉon. Sed se oni ne
         povas ĝin deteni, oni devas uzi la movadon. La sperta maristo ne batalas
         kontraŭ la fluo, nek kontraŭ la vento, sed li permesas al ili, ke ili portu
         lin en la elektita direkto...</p>

         <p class="p">En ĉi tiu momento venis kuriero kun la novaĵo, ke la popolo sin
         ĵetis kontraŭ la eksterlanduloj. Oni atakis Grekojn,
         Sirianojn kaj precipe Fenicianojn... Oni rabis multe da
         butikoj kaj mortigis kelke da homoj.</p>

         <p class="p">― Jen estas la pruvo ― ekkriis la monarĥo kun indigno ― ke oni
         ne devas dekonduki la amasojn de la montrita vojo!... Morgaŭ
         la regimentoj estu proksime de la temploj... Kaj ili tuj
         enmarŝu tien, se la
         popolo komencos penetri tien, aŭ... se ĝi komencos cedi sub
         la premo.</p>

         <p class="p">Estas vere, ke oni devas ŝirkolekti en la monato Paofi. Sed ĉu ekzistas
         ĝardenisto, kiu lasus la fruktojn sur la trunketoj, se ili estus maturaj
         unu monaton pli frue?... Mi repetas: mi volis malfruigi la movadon
         de la popolaĉo, ĝis kiam niaj preparoj estos finitaj. Sed ĉar oni ne povas
         nun prokrasti, ni profitu la venton, kiu blovas, kaj ni
         disetendu la velojn!... Morgaŭ Herhor kaj Mefres devas esti
         arestitaj kaj alkondukitaj
         en la palacon. Kun Labirinto ni finos post kelke da tagoj.</p>

         <p class="p">La membroj de la kunveno konsentis, ke la decido de l' faraono
         estas bona, kaj disiris, admirante lian decidemon kaj saĝon. Eĉ la
         generaloj diris, ke pli bone estas profiti la okazon, ol
         kolekti la fortojn por la tempo, kiam la okazo forpasos.</p>

         <p class="p">Jam estis nokto. Alkuris alia kuriero de Memfiso kun la novaĵo,
         ke la polico sukcesis ŝirmi la eksterlandulojn. Sed la popolo
         estas ekscitita, kaj oni ne scias, kion ĝi entreprenos
         morgaŭ.</p>

         <p class="p">De ĉi tiu momento unu kuriero venis post alia. Unuj alportis
         sciigojn, ke grandaj amasoj de kamparanoj, armitaj per
         hakiloj kaj bastonegoj, de ĉiuj flankoj rapidas al
         Memfiso. Aliaj anoncis, ke en la
         ĉirkaŭaĵo de Peme, Soĥem kaj On la popolo forkuras en la kampojn,
         kriante, ke morgaŭ estos la fino de l' mondo. Alia kuriero alportis
         leteron de Hiram, ke li tuj venos. Alia konigis, ke la
         pastraj regimentoj sekrete marŝas al Memfiso kaj, kio estas
         pli grava, ke de Supra
         Egipto iras grandaj taĉmentoj de popolo kaj soldatoj, malamikaj al
         Fenicianoj kaj eĉ al lia sankteco.</p>

         <p class="p">"Antaŭ kiam ili venos ― pensis la
         faraono ― mi jam havos en miaj
         manoj la ĉefpastrojn kaj eĉ la regimentojn de Nitager... Ili malfruis
         je kelke, da tagoj..."</p>

         <p class="p">Fine oni komunikis, ke en diversaj lokoj la soldatoj kaptis
         alivestitajn pastrojn, kiuj penis penetri en la palacon de
         lia sankteco, kredeble kun malbonaj intencoj.</p>

         <p class="p">― Oni alkonduku ilin al mi ― respondis la faraono kun rido. ― Mi
         volas vidi tiujn, kiuj kuraĝas havi malbonajn intencojn
         kontraŭ mi!...</p>

         <p class="p">Ĉirkaŭ la noktomezo, la respektinda reĝino Nikotris postulis
         aŭdiencon de lia sankteco.</p>

         <p class="p">La nobla sinjorino estis pala kaj tremanta. Ŝi ordonis al la oficiroj
         eliri el la reĝa ĉambro kaj restinte sola kun la faraono,
         diris plorante:</p>

         <p class="p">― Mia filo, mi alportas al vi tre malbonajn antaŭdirojn...</p>

         <p class="p">― Mi preferus, reĝino, aŭdi detalajn sciigojn pri la fortoj kaj intencoj
         de miaj malamikoj...</p>

         <p class="p">― Hodiaŭ vespere la statuo de la dia Izido en mia preĝoĉambro
         deturnis la vizaĝon al la muro, kaj la akvo en la sankta
         cisterno nigriĝis, kiel sango... </p>

         <p class="p">― Tio pruvas ― respondis la faraono ― ke en la interno de la
         palaco ni havas perfidulojn. Sed ili ne estas tre danĝeraj, se ili scias
         nur malpurigi la akvon kaj turni la statuojn.</p>

         <p class="p">― Ĉiuj niaj servistoj ― daŭrigis la reĝino ― la tuta popolo estas
         konvinkita, ke se viaj regimentoj penetros en la templojn, granda
         malfeliĉo falos sur Egipton...</p>

         <p class="p">― Pli granda malfeliĉo ― diris la sinjoro ― estas la trokuraĝo de
         la pastroj. Enlasitaj de mia eterne vivanta patro en la palacon, ili pensas
         hodiaŭ, ke ili fariĝis ĝiaj posedantoj... Sed pro dioj, kio
         mi fine fariĝos ĉe ilia ĉiopoveco!... Kaj ĉu mi ne povas
         repostuli miajn reĝajn rajtojn?... </p>

         <p class="p">― Almenaŭ... almenaŭ ― diris la reĝino post pripenso ― 
         estu kompatema... Jes, la rajtojn vi devas reakiri, sed ne
         permesu al viaj soldatoj sakrilegi la sanktejojn kaj ataki
         la pastrojn... Memoru, ke la dioj favore sendas la ĝojon
         al Egipto, kaj la pastroj malgraŭ siaj mankoj
         (kiu ne havas ilin!) faras al la lando grandegajn servojn... Imagu
         nur, ke se vi malriĉigus kaj dispelus ilin, vi detruus la saĝon, kiu levis
         nian ŝtaton super la aliajn popolojn...</p>

         <p class="p">La faraono prenis la patripon je ambaŭ manoj, kisis ŝin kaj ridante
         diris:</p>

         <p class="p">― La virinoj ĉiam devas troi!... Vi, patrino, parolas al mi, kvazaŭ
         mi estus ĉefo de l' sovaĝaj Hiksosoj, ne la faraono... Ĉu mi deziras la
         pereon de l' pastroj?... Ĉu mi malamas ilian saĝon, eĉ tiel senfruktan, 
         kiel la observado de la movoj de l' steloj, kiuj sen ni promenas sur la
         ĉielo, ne pliriĉigante nin eĉ per unu uteno?... Ne kolerigas min ilia 
         saĝo aŭ pieco, sed la mizero de Egipto, kiu interne malgrasiĝas de l' 
         malsato kaj ekstere timas iajn ajn asiriajn minacojn. La
         pastroj, malgraŭ la saĝo, ne sole ne volas helpi miajn reĝajn
         intencojn, sed tute
         senhonte kontraŭstaras al mi. Permesu do, patrino, al mi konvinki
         ilin, ke ne ili, sed mi estas la sinjoro de mia heredaĵo. Mi ne scius venĝi
         al humilaj, sed mi piedpremos la nukojn de l' trobravaj. Ili scias pri 
         tio, sed ne kredas ankoraŭ kaj ne havante realajn fortojn, volas timigi 
         min per antaŭdiro de iu katastrofo. Tio estas ilia lasta armilo kaj 
         ŝirmo... Kiam ili komprenos, ke ne teruras min la timigiloj,
         ili humiliĝos... kaj tiam eĉ unu ŝtono de iliaj temploj ne
         falos, ne perdiĝos eĉ
         unu juvelo de iliaj trezorejoj. Mi konas ilin!... Hodiaŭ ili faras bravajn
         gestojn, ĉar mi estas malproksime de ili. Sed kiam mi etendos mian
         bronzan manon, ili falos sur la vizaĝon kaj la tuta malordo finiĝos per
         paco kaj ĝenerala prospero.</p>

         <p class="p">La reĝino ĉirkaŭprenis la piedojn de l' sinjoro kaj foriris
         trankviligita, petegante tamen Ramzeson, ke li respektu la
         diojn kaj estu kompatema al iliaj servistoj.</p> 

         <p class="p">Post la foriro de l' patrino la faraono alvokis Tutmozison.</p>

         <p class="p">― Morgaŭ do ― diris la sinjoro ― miaj soldatoj okupos la templojn.
         Avertu la kolonelojn, ke mia volo estas, ke la sanktejoj restu netuŝitaj
         kaj ke neniu levu la manon kontraŭ la pastroj. </p>

         <p class="p">― Eĉ kontraŭ Mefres kaj Herhor?... ― demandis Tutmozis.</p>

         <p class="p">― Eĉ kontraŭ ili ― respondis la faraono. ― Ili estos sufiĉe punitaj,
         kiam forigitaj de la nunaj postenoj ili ekloĝos en la temploj
         kun saĝuloj por preĝi kaj sen malhelpo studi la saĝon...</p>

         <p class="p">― Estos, kiel ordonas via sankteco... kvankam...</p>

         <p class="p">Ramzes levis supren la fingron, kiel signon, ke li volas aŭskulti
         nenian proponon... Poste, por ŝanĝi la temon, li diris kun
         rideto:</p>

         <p class="p">― Ĉu vi memoras, Tutmozis, la manovrojn apud Pi-Bailos?... Du
         jaroj jam pasis!... Kiam mi koleris en tiu tempo kontraŭ la trouzoj kaj
         avideco de l' pastroj, ĉu mi povis supozi, ke tiel baldaŭ mi reguligos
         kun ili la kontojn?... Kaj la malfeliĉa Sara... Kaj mia malgranda
         filo... Kiel bela li estis!...</p>

         <p class="p">Du larmoj ruliĝis sur la vizaĝo de l' faraono.</p>

         <p class="p">― Vere ― diris li ― se mi ne estus filo de l' dioj, kiuj
         estas kompatemaj kaj grandanimaj, miaj malamikoj pasigus
         morgaŭ malfacilajn horojn... Kiom da humiligoj ili kaŭzis
         al mi... Kiom da fojoj, dank' al ili, la ploro vualis
         miajn okulojn!...</p>

<hr>
<div class="footer">
<a href="XVI.html">ĈAPITRO XVI&nbsp;&gt;&gt;</a>
</div>
</body>
</html>
