<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO XIV</h3>
</title>
</head>
<body background="../bld/papero.jpg">
<div class="header">
<span class="header_left"><a href="XIII.html">&lt;&lt;&nbsp;ĈAPITRO XIII</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XIV</h3>


         <p class="first_p">La 12-an de Paofi de diversaj egiptaj temploj disvastiĝis
         maltrankviligaj novaĵoj.</p>

         <p class="p">En la lastaj tagoj en la templo de Horus renversiĝis altaro, en la
         templo de Izido la statuo de l' dio ploris. Ĉe la teba Amon kaj ĉe la
         tombo de Oziriso en Denderaĥ oni kolektis tre malbonajn antaŭdirojn.
         De seneraraj signoj la pastroj konkludis, ke Egipton minacas ia
         granda malfeliĉo, antaŭ la fino de la monato.</p>

         <p class="p">La ĉefpastroj Herhor kaj Mefres ordonis procesiojn ĉirkaŭ la
         temploj kaj oferojn al la dioj en la domoj.</p>

         <p class="p">Tuj en la sekvinta tago, la 13-an de Paofi, granda procesio havis
         lokon en Memfiso: la dio Ptah eliris el sia templo, kaj la diino Izido
         el sia. Ambaŭ dioj iris al la centro de l' urbo, kun tre
         malgranda sekvantaro de fideluloj, plejparte de virinoj. Sed
         ili devis reiri: la egiptaj burĝoj mokis ilin, kaj la
         alireligianoj eĉ ĵetis ŝtonojn sur la sanktajn ŝipetojn de l'
         dioj.</p>

         <p class="p">La polico, vidante tion, restis tute indiferenta, kelkaj ĝiaj membroj
         eĉ partoprenis en la maldecaj ŝercoj. De la tagmezo, iuj nekonataj
         homoj komencis rakonti al la popolo, ke la pastraro malhelpas
         la reformojn por la laborantaj klasoj kaj volas ribeli
         kontraŭ la faraono.</p>

         <p class="p">Ĉirkaŭ la vespero, apud la temploj kolektiĝis aretoj da laboristoj,
         fajfante kaj malbenante la pastrojn. Samtempe oni ĵetis ŝtonojn al
         la pordegoj, kaj iu krimulo publike rompis la nazon al Horus,
         gardanta sian templon.</p>

         <p class="p">Kelke da horoj post la subiro de la suno en la templo de Ptah
         kolektiĝis la ĉefpastroj kaj iliaj plej fidelaj
         partianoj. Estis tie Herhor, Mefres, Mentezufis, tri nomarĥoj
         kaj la plej alta juĝisto de Teboj.</p>

         <p class="p">― Teruraj tempoj! ― diris la juĝisto. ― Mi scias tute certe, ke la
         faraono volas ribeligi la popolaĉon, por ke ili ataku la
         templojn.</p>

         <p class="p">― Mi aŭdis ― aldonis la nomarĥo de Sebes ― ke oni sendis ordonon
         al Nitager alkuri plej rapide kun novaj regimentoj, kvazaŭ ne sufiĉus
         jam la nunaj!...</p>

         <p class="p">― La vojo inter Malsupra kaj Supra Egipto estas interrompita jam
         de hieraŭ ― diris la nomarĥo de Aa. ― Sur la ŝoseoj staras la armeo,
         kaj la galeroj de lia sankteco faras revizion de ĉiu ŝipo, veturanta
         sur Nilo...</p>

         <p class="p">― Ramezs XIII ne estas "sankteco" ― interrompis seke Mefres
         ― ĉar li ne ricevis la kronojn de la manoj de l' dioj.</p>

         <p class="p">― Ĉio ĉi estus bagateloj ― ekparolis la plej alta
         juĝisto. ― Pli malbona estas la perfido... Mi havas
         pruvojn, ke multaj junaj pastroj estas favoraj al la
         faraono kaj konigas al li ĉion...</p>

         <p class="p">― Estas eĉ tiaj, kiuj promesis faciligi al la armeo okupi la
         templojn ― aldonis Herhor.</p> 

         <p class="p">― La soldatoj devas eniri la templojn?... ― ekkriis la nomarĥo de
         Sebes.</p>

         <p class="p">― Almenaŭ ili havas tian ordonon por la 23-a ― respondis
            Herhor.</p>

         <p class="p">― Kaj via ekscelenco parolas pri tio tiel trankvile?... ― demandis
         la nomarĥo de Ament.</p> 

         <p class="p">Herhor levis la ŝultrojn, la nomarĥoj komencis rigardi unu
         alian.</p>

         <p class="p">― Tion mi ne komprenas!... ― diris preskaŭ kun kolero la
         nomarĥo de Aa. ― La temploj havas apenaŭ kelkcenton da
         soldatoj, la pastroj perfidas, la faraono fortranĉas nin
         de Teboj kaj ribeligas la
         popolon, kaj la nobla Herhor parolas pri tio, kvazaŭ li invitus nin al
         festeno.... Aŭ ni defendu nin, se tio estas ankoraŭ ebla,
         aŭ...</p>

         <p class="p">― Aŭ ni submetu nin al lia sankteco?... ― demandis ironie
         Mefres. ― Por tio vi ĉiam havos tempon!...</p>

         <p class="p">― Sed ni dezirus ekscii ion pri la rimedoj de l' defendo... ― diris
         la nomarĥo de Sebes.</p>

         <p class="p">― La dioj savos siajn fidelulojn ― respondis Herhor.</p> 

         <p class="p">La nomarĥo de Aa tordis siajn manojn.</p>

         <p class="p">― Se mi devas malfermi mian koron, ankaŭ mi diros, ke mirigas
         min via indiferenteco ― interrompis la plej alta juĝisto. ― Preskaŭ
         la tuta popolaĉo estas kontraŭ ni...</p>

         <p class="p">― La popolaĉo, kiel hordeo sur kampo, iras kun la vento ― diris
         Herhor.</p>

         <p class="p">― Kaj la armeo?...</p>

         <p class="p">― Kiu armeo ne falos antaŭ Oziriso.</p>

         <p class="p">― Mi scias ― interrompis malpacience la nomarĥo de Aa ― sed mi
         ne vidas Ozirison, nek la venton, kiu devas turni al ni la popolon...
         Dume la faraono jam hodiaŭ akiris ilin por si per la promesoj, kaj
         morgaŭ li venos kun donacoj...</p>

         <p class="p">― Pli forta, ol la promesoj kaj donacoj estas la teruro ― respondis
         Herhor.</p>

         <p class="p">― Kion ili devas timi?... La tricent soldatojn, kiujn ni
            havas?...</p>

         <p class="p">― Ili ektimos Ozirison.</p>

         <p class="p">― Sed kie li estas?... ― demandis la ekscitita nomarĥo de
            Aa.</p> 

         <p class="p">― Vi ĉiuj vidos lin. Kaj feliĉa estus tiu, kiu blindiĝus por
            tiu tago.</p>

         <p class="p">Herhor diris ĉi tiujn vortojn kun tiel solena trankvilo, ke
         en la kunveno ekregis silento.</p>

         <p class="p">― Sed definitive kion ni faras?... ― demandis post momento la
         plej alta juĝisto.</p>

         <p class="p">― La faraono deziras ― diris Herhor ― ke la popolo ataku
         la templojn la 23-an. Ni devas fari, ke oni ataku nin la
         20-an de Paofi.</p>

         <p class="p">― Eterne vivantaj dioj! ― ree ekkriis la nomarĥo de Aa, levante
         la manojn. ― Por kio ni devas altiri la malfeliĉon sur niajn kapojn,
         kaj du tagojn pli frue?...</p>

         <p class="p">― Obeu Herhoron ― interrompis Mefres per kategoria tono ― kaj
         per ĉiuj rimedoj penu, ke la atako komenciĝu matene la 20-an.</p>

         <p class="p">― Kaj se efektive ni estos batitaj?... ― demandis konfuzite la
         juĝisto.</p>

         <p class="p">― Se ne efikos la preĝoj de Herhor, tiam mi alvokos la helpon de l'
         dioj ― respondis Mefres, kaj en liaj okuloj ekbrilis kolera
         flamo.</p>

         <p class="p">― Ah, vi ĉefpastroj havas viajn sekretojn, kiujn malpermesite estas
         al vi malkovri ― diris la granda juĝisto. ― Ni do faros, kion vi ordonas,
         ni provokos la atakon la 20-an. Sed memoru, ke la sango de
         niaj infanoj kaj nia falos sur viajn kapojn...</p>

         <p class="p">― Ĝi falu...</p>

         <p class="p">― Tiel estu!... ― ekkriis samtempe ambaŭ ĉefpastroj.</p>

         <p class="p">Poste Herhor aldonis:</p>

         <p class="p">― De dek jaroj ni regas la ŝtaton, kaj dum ĉi tiu tempo ni estis
         maljustaj al neniu el vi kaj plenumis ĉiun promeson. Estu do paciencaj
         kaj fidelaj ankoraŭ kelke da tagoj, por vidi la potencon de l' dioj kaj
         ricevi rekompencon.</p>

         <p class="p">Baldaŭ la nomarĥoj adiaŭis la pastrojn, eĉ ne penante kaŝi sian
         malĝojon kaj maltrankvilon. Restis nur Herhor kaj Mefres.</p>

         <p class="p">Post longa silento Herhor diris:</p>

         <p class="p">― Jes, tiu ĉi Likon estis bona, dum li ludis la rolon de
            frenezulo.</p>

         <p class="p">Sed anstataŭigi per li Ramzeson!...</p>

         <p class="p">― Se la patrino estis trompita ― respondis Mefres ― li devas esti
         tre simila al la faraono... Kaj sidi sur la trono, diri kelke da vortoj al
         la ĉirkaŭantaj, tion li sendube scios fari. Cetere ni estos
         apud li...</p>

         <p class="p">― Tre malsaĝa komedianto!... ― sopiris Herhor, frotante la
         frunton.</p>

         <p class="p">― Li estas pli saĝa, ol multe da milionoj da homoj, ĉar li posedas
         duoblan vidkapablon kaj povas fari grandajn servojn al la
         ŝtato...</p>

         <p class="p">― Via ekscelenco ĉiam parolas al mi pri ĉi tiu duobla vidkapablo ― 
         respondis Herhor. ― Fine konvikiĝu mi mem pri ĝi.</p>

         <p class="p">― Vi volas?... ― demandis Mefres. ― Ni do iru... Sed pro la dioj,
         Herhor, pri tio, kion vi vidos, ne parolu eĉ al via propra
         koro.</p>

         <p class="p">Ili iris malsupren en la subteraĵojn de la templo de Ptah kaj baldaŭ
         atingis vastan kelon, lumigitan per torĉo. Ĉe la malforta brilo Herhor
         ekvidis homon, kiu sidante ĉe la tablo manĝis. Li portis tunikon de la
         faraona gvardio.</p>

         <p class="p">― Likon ― diris Mefres ― la plej granda altrangulo de la ŝtato
         volas konvikiĝi pri la kapabloj, kiujn donis al vi la dioj...</p>

         <p class="p">La Greko forpuŝis la pladon kun la manĝaĵo kaj komencis
         murmuri:</p>

         <p class="p">― Malbenita la tago, en kiu miaj plandoj tuŝis vian teron!...
         Mi preferus labori en minejo kaj esti batata per bastonoj...</p>

         <p class="p">― Por tio ĉiam estos tempo ― interrompis severe Herhor.</p>

         <p class="p">La Greko eksilentis kaj subite komencis tremi, vidante en la mano
         de Mefres globeton el malhela kristalo. Li paliĝis,
         malklariĝis lia rigardo, sur lia vizaĝo aperis ŝvitaj
         gutoj. Liaj okuloj estis fiksitaj sur
         unu punkto, kvazaŭ najlitaj al la kristala globeto.</p>

         <p class="p">― Li jam dormas ― diris Mefres. ― Ĉu tio ne estas stranga?</p>

         <p class="p">― Se li ne ŝajnigas.</p>

         <p class="p">― Pinĉu lin... piku... eĉ brogu... ― diris Mefres.</p>

         <p class="p">Herhor eltiris el sub sia blanka vesto ponardon kaj faris movon,
         kvazaŭ volante frapi Likonon inter la okulojn. Sed la Greko
         restis senmova, eĉ ne palpebrumis.</p>

         <p class="p">― Rigardu ĉi tien ― diris Mefres, proksimigante al Likon la
         kristalon. ― Ĉu vi vidas tiun, kiun forrabis Kaman?...</p>

         <p class="p">La Greko salte leviĝis de la seĝo kun kunpremitaj pugnoj, kun
         ŝaŭmo sur la lipoj.</p>

         <p class="p">― Ellasu min!... ― kriis li per raŭka voĉo. ― Ellasu min, mi volas
         trinki lian sangon.</p>

         <p class="p">― Kie li estas nun?... ― demandis Mefres.</p>

         <p class="p">― En la palaco, en la ĝardeno, proksime de la rivero... kun li estas
         bela virino... ― murmuretis Likon.</p>

         <p class="p">― Ŝia nomo estas Hebron kaj ŝi estas la edzino de Tutmozis ― sufloris
         Herhor. ― Konfesu Mefres ― aldonis li ― ke, por scii tion, oni ne
         bezonas duoblan vidkapablon...</p>

         <p class="p">Mefres kunpremis siajn maldikajn lipojn.</p>

         <p class="p">― Se tio ne konvinkas vian ekscelencon, mi montros al vi ion pli
         bonan ― respondis li. ― Likon, trovu nun la perfidulon, kiu serĉas la
         vojon al la trezorejo de Labirinto....</p>

         <p class="p">La dormanta Greko pli fikse rigardis la kristalon kaj post momento
         respondis:</p> 

         <p class="p">― Mi vidas lin... Li estas vestita per ĉifonoj de
            almozulo...</p>

         <p class="p">― Kie li estas...</p>

         <p class="p">― Li kuŝas sur la korto de la lasta gastejo antaŭ Labirinto... Matene
         li estos tie...</p>

         <p class="p">― Kia estas lia aspekto?</p>

         <p class="p">― Li havas flavruĝajn harojn kaj barbon... ― respondis
            Likon...</p>

         <p class="p">― Do?... ― demandis Mefres Herhoron.</p>

         <p class="p">― Via ekscelenco havas bonan policon ― respondis Herhor.</p>

         <p class="p">― Kontraŭe la gardistoj de Labirinto malbone ĝin gardas! ― 
         kolere diris Mefres. ― Ankoraŭ hodiaŭ nokte mi veturos tien kun
         Likon por averti la tieajn pastrojn... Sed kiam mi sukcesos savi la
         trezorojn de l' dioj, via ekscelenco permesos, ke mi fariĝos
         ilia gardisto...</p>

         <p class="p">― Kiel deziras via ekscelenco ― respondis Herhor indiferente. Kaj
         en sia koro li aldonis:</p>

         <p class="p">"Fine la pia Mefres komencas montri dentojn kaj ungegojn... Li
         mem deziras fariĝi nur... la gardisto de Labirinto, kaj sian edukaton
         Likonon fari nur... faraono!... Vere, por satigi la avidecon de miaj
         helpantoj, la dioj devus krei dek Egiptojn..."</p>

         <p class="p">Kiam ambaŭ altranguloj forlasis la subteraĵon, Herhor nokte,
         piedire revenis en la templon de Izido, kie li loĝis, kaj
         Mefres ordonis
         prepari kelke da ĉevalaj portiloj. En unu portilon junaj pastroj metis
         la dormantan Likonon, kun sako sur la kapo: en la alia sidiĝis la
         ĉefpastro mem kaj, ĉirkaŭita de kelke da rajdantoj, ektrotis
         al Fayum.</p>

         <p class="p">En la nokto de 14-a al la 15-a de Paofi, la ĉefpastro
         Samentu, konforme al la promeso donita al la faraono, eniris
         Labirinton tra koridoro, konata nur de li. Li havis en la
         mano faskon de torĉoj, el kiuj
         unu brulis, kaj sur la dorso korbon kun instrumentoj.</p>

         <p class="p">Samentu tre facile transiris de unu salono en alian, el koridoro en
         koridoron, per unu tuŝo forigante la ŝtonajn platojn en la kolonoj kaj
         muroj, kie estis kaŝitaj pordoj. Iafoje li ŝanceliĝis, sed tiam li legis
         la misterajn signojn sur la muroj kaj komparis ilin kun la signoj sur
         la rozario, kiun li havis sur la kolo.</p>

         <p class="p">Post duonhora irado li atingis la trezorojn. Foriginte tie platon en
         la planko, li eniris en suban salonon. Ĝi estis malalta, sed vasta, kaj
         ĝia plafono estis apogita sur multenombraj dikaj kolonoj.</p>

         <p class="p">Samentu demetis sian korbon kaj, eklumiginte la torĉojn, ĉe ilia
         lumo komencis legi la surskribojn sur la muroj.</p>

         <p class="p">"Malgraŭ mia mizera aspekto ― diris
         unu surskribo ― mi estas
         vera filo de l' dioj, ĉar mia kolero estas terura. Ekstere mi fariĝas fajra
         kolono kaj naskas la fulmon. Enfermita, mi estas tondro kaj detruo
         kaj ne ekzistas konstruaĵo, kiu kontraŭstarus al mia potenco. Kvietigi
         min povas nur la sankta akvo, forprenante mian forton. Sed
         mia kolero naskiĝas same de flamo, kiel de plej malgranda
         fajrero. En mia ĉeesto tio tordiĝas kaj falas. Mi estas kiel
         Tifono, kiu renversas plej grandajn arbojn kaj levas
         ŝtonojn!..."</p>

         <p class="p">― Unuvorte, ĉiu templo havas sian misteron, kiun ne konas la
         aliaj!... ― diris al si Samentu.</p>

         <p class="p">Li malfermis unu kolonon kaj elprenis grandan poton. La poto havis
         kovrilon, algluitan per vakso, kaj truon, tra kiu pasis longa, maldika
         ŝnuro, finiĝanta oni ne scias kie en la interno de la
         kolono.</p> 

         <p class="p">Samentu fortranĉis de la ŝnuro pecon, proksimigis ĝin al la torĉo
         kaj rimarkis, ke la torĉo brulas rapide kun siblo.</p>

         <p class="p">Nun singarde li demetis per tranĉilo la kovrilon kaj ekvidis en la
         poto kvazaŭ sablon kaj ŝtonetojn de cindra koloro. Li prenis kelke da
         ŝtonetoj kaj, foririnte flanken, almetis la torĉon. Tuj ŝprucis granda 
         flamo, kaj la ŝtonetoj malaperis, lasante post si fumon kaj malagrablan 
         odoron.</p>

         <p class="p">― Mi jam havas la veran filon de l' dioj!... ― diris Samentu kun
         rideto. ― La trezorejo ne dronos en profundaĵo...</p>

         <p class="p">Li iris de kolono al kolono, malfermis la kaŝejojn kaj elprenis la 
         kaŝitajn potojn. Ĉe ĉiu estis ŝnuro, kiun Samentu tratranĉis, kaj la
         potojn li starigis flanke.</p>

         <p class="p">― Lia sankteco ― diris la pastro ― povus donaci al mi duonon de
         la trezoroj, aŭ almenaŭ... fari mian filon nomarĥo!... Kaj sendube li
         faros, ĉar li estas grandanima sinjoro... Mi meritas almenaŭ la templon
         de Amon en Teboj...</p>

         <p class="p">Antaŭgardinte tiel la suban salonon, Samentu revenis en la
         trezorejon, kaj de tie eniris en la supran salonon. Tie ankaŭ
         estis surskriboj, multenombraj kolonoj, kaj en ili potoj,
         provizitaj per ŝnuroj kaj plenigitaj per ŝtonetoj, kiuj ĉe la
         kontakto kun fajro eksplodis.</p>

         <p class="p">Samentu tratranĉis la ŝnurojn, forigis la potojn el la kolonoj kaj iom
         da griza sablo prenis en ĉifonon: Poste laca li sidiĝis. Ses el liaj torĉoj
         jam forbrulis; sendube la nokto jam proksimiĝis al sia fino.</p>

         <p class="p">― Neniam mi supozus ― diris li al si ― ke ĉitieaj pastroj havas tiel
         strangan materion!... Oni ja povus per ĝi renversi la
         asiriajn citadelojn!... Vere estas, ke ni ankaŭ ne ĉion diras
         al niaj lernantoj.</p>

         <p class="p">Laca li komencis revi. Nun li estis certa, ke li okupos la plej altan
         postenon en la ŝtato, pli potencan ol tiu, kiun okupis Herhor. Kion li
         faros tiam?... Multon, multon. Li certigos saĝon kaj riĉaĵon al siaj
         posteuloj. Li penos elŝiri la sekretojn de ĉiuj temploj, kio
         senlime fortigos lian povon kaj certigos al Egipto superecon
         je Asirio.</p>

         <p class="p">La faraono ridas la diojn: tio faciligos al li la taskon fondi la kulton
         de unu sola dio, ekzemple de Oziriso, kaj kunigi Fenicianojn,
         Hebreojn, Grekojn kaj Libianojn en unu ŝtaton kun Egipto.</p>

         <p class="p">Samtempe li komencos la laborojn ĉe la kanalo, kiu devas kunigi
         Ruĝan maron kun Meza. Kiam sur la bordoj de la kanalo estos
         konstruitaj fortikaĵoj kaj kolektitaj grandaj armeoj, la tuta
         komerco kun la
         nekonataj popoloj de Oriento kaj Okcidento falos en la manojn de
         Egiptanoj.</p> 

         <p class="p">Oni devas ankaŭ posedi propran ŝiparon kaj egiptajn
         maristojn... Kaj antaŭ ĉio frakasi Asirion, kiu ĉiujare
         fariĝas pli kaj pli danĝera...</p>

         <p class="p">Oni devas limigi la lukson kaj avarecon de l' pastroj... Ili
         estu saĝuloj, ili havu bonstaton, sed ili servu al la ŝtato,
         anstataŭ ekspluati ĝin por sia profito, kiel hodiaŭ...</p>

         <p class="p">― Jam en la monato de Hator ― diris li al si ― mi estos la
         estro!... La juna monarĥo tro amas la virinojn kaj armeon por povi sin okupi
         per la regado... Kaj se li ne havos filon, tiam mia filo, mia
         filo...</p>

         <p class="p">Li rekonsciiĝis. Ankoraŭ unu torĉo forbrulis, kaj estis jam granda
         tempo forlasi la subteraĵon.</p>

         <p class="p">Li leviĝis, prenis la korbon kaj forlasis la salonon sub la
         trezorejo.</p>

         <p class="p">― Mi ne bezonas helpantojn... ― pensis li ridetante. ― Mi sola ĉion
         antaŭgardis... mi sola, la malestimata pastro de Set!...</p>

         <p class="p">Li trapasis jam dekkelkon da ĉambroj kaj koridoroj, kiam subite
         li haltis... Ŝajnis al li, ke sur la planko de la ĉambro li vidas maldikan
         strion de lumo...</p> 

         <p class="p">En unu momento tiel granda teruro ekregis lin, ke li estingis la
         torĉon. Sed la strio sur la planko ankaŭ malaperis.</p>

         <p class="p">Samentu atente aŭskultis, sed li aŭdis nur la batadon de la pulso
         en la propra kapo.</p>

         <p class="p">― Ŝajnis al mi!... ― diris li.</p>

         <p class="p">Per tremanta mano li prenis el la korbo malgrandan vazon, en kiu
         malrapide bruletis meĉo, kaj ree eklumigis la torĉon.</p>

         <p class="p">― Mi estas tre dorma!... ― pensis li.</p>

         <p class="p">Li ĉirkaŭrigardis en la salono kaj aliris al la muro, en kiu estis
         kaŝita pordo. Li premis unu najlon, la pordo ne malfermiĝis. Dua...
         tria premo... nenio.</p>

         <p class="p">― Kion tio signifas? ― diris li mirigita al si. Li jam forgesis pri
         la luma strio. Ŝajnis al li, ke okazis al li io nova, nekomprenebla. Tiom
         da kaŝitaj pordoj li malfermis dum sia vivo, tiom da ili li malfermis
         en Labirinto, ke li tute ne povis kompreni la nunan
         malsukceson.</p>

         <p class="p">Subite ree ekregis lin timo. Li komencis kuri de muro al muro kaj
         ĉie provis malfermi kaŝitan pordon. Fine unu cedis. Samentu profunde
         ekspiris kaj troviĝis en grandega salono, tute plena de kolonoj, kiel
         ordinare. Lia torĉo lumigis apenaŭ parton de ĝi, la resto dronis en
         densa krepusko.</p>

         <p class="p">La mallumo, la arbaro de kolonoj, kaj antaŭ ĉio la fakto, ke la salono
         estis al li nekonata, redonis al la pastro kuraĝon. Sur la fundo de lia
         timo vekiĝis fajrero de naiva espero: ŝajnis al li, ke ĉar li ne konas
         la lokon, neniu ĝin konas, neniu venos tien...</p>

         <p class="p">Li iom trankviliĝis kaj sentis, ke la piedoj fleksiĝas sub li. Li sidiĝis.
         Sed ree li salte leviĝis kaj komencis ĉirkaŭrigardi, kvazaŭ por kontroli,
         ĉu vere minacas lin danĝero kaj de kie?... El kiu el la mallumaj,
         anguloj ĝi eliras, por sin ĵeti sur lin?...</p> 

         <p class="p">Samentu, kiel neniu alia en Egipto, kutimis al subteraĵoj, mallumo,
         erarvagado. Krom tio li travivis multajn maltrankvilojn. Sed tio, kion
         li sentis nun, estis io tute nova kaj tiel nova, ke la pastro timis doni
         al ĝi la ĝustan nomon.</p>

         <p class="p">Fine kun granda peno li kolektis la pensojn kaj diris:</p>

         <p class="p">― Se efektive mi vidas lumon,... se efektive iu fermis la pordojn, oni
         perfidis min... kaj tiam?...</p>

         <p class="p">La morto!... -- murmuretis al li voĉo, kaŝita ie sur la fundo de
         lia koro.</p>

         <p class="p">La morto?...</p>

         <p class="p">Ŝvito kovris lian vizaĝon; lia spirado haltis. Kaj subite la frenezo
         de l' timo ekregis lin. Li komencis kuri en la salono kaj bati la murojn
         per la pugno, serĉante eliron. Li jam forgesis, kie li estas kaj kiel li
         venis tien; li perdis la direkton, eĉ la eblon sin orienti kun la helpo de 
         la rozario.</p>

         <p class="p">Samtempe li sentis, ke estas en li kvazaŭ du homoj: unu preskaŭ
         freneza, alia trankvila kaj saĝa. La saĝa klarigis al si, ke ĉio povas
         esti nur iluzio, ke neniu trovis lin, neniu lin serĉas, kaj ke li eliros,
         se nur li iom liberiĝos de l' timo. Sed la unua, la freneza, ne aŭskultis
         la voĉon de la prudento, kontraŭe, ĉiuminute li akiris superecon je sia
         interna antagonisto.</p>

         <p class="p">Oh, se oni povus sin kaŝi en iu kolono!... Tiam oni serĉu... Certe neniu
         lin trovus, kaj li, dorminte iom, reakirus la regadon de si
         mem.</p>

         <p class="p">― Kio povas okazi al mi ĉi tie? ― diris li, levante la ŝultrojn. ― 
         Se nur mi trankviliĝos, ili povos persekuti min tra la tuta Labirinto...
         Por bari ĉiujn vojojn oni bezonus milojn da homoj, kaj por montri la
         ĉelon, en kiu mi estas ― almenaŭ miraklon!...</p>

         <p class="p">Bone, sed ni supozu, ke oni kaptos min... Kio do?... Mi prenas jen
         ĉi tiun boteleton, mi levas ĝin al mia buŝo kaj post unu minuto mi
         forkuras tiel, ke neniu kaptos min... Eĉ la dioj...</p>

         <p class="p">Sed malgraŭ la rezonado, ree ekregis lin tiel terura timo, ke duan
         fojon li estingis la torĉon kaj tremante, klakante per la dentoj li enŝovis
         sin post kolonon.</p>

         <p class="p">― Kiel mi povis... kiel mi povis eniri tien ĉi!... ― diris li al si. ― Ĉu
         mi ne havis ion por manĝi... ion por apogi sur ĝi la kapon?... Estas tute
         simple, ke oni malkovris min... Labirinto ja posedas multe da gardistoj
         viglaj, kiel hundoj, kaj nur infano aŭ malsaĝulo povus supozi, ke li
         trompos ilin!... La riĉaĵo... la povo!... Kie estas tia
         trezoro, kiu valorus unu tagon de l' vivo?... Kaj mi, homo en
         floranta aĝo, riskis la mian...</p>

         <p class="p">Ŝajnis al li, ke li aŭdis pezan frapon. Li salte leviĝis kaj, en la fundo
         de l' salono ekvidis brilon!...</p>

         <p class="p">Jes: realan brilon, ne iluzion... En malproksima muro, ie en la fino
         de l' salono, pordo estis malfermita, kaj tra ĝi en ĉi tiu momento eniris
         kelke da armitaj homoj kun torĉoj.</p>

         <p class="p">Vidante tion, la pastro eksentis malvarmon en la piedoj, en la koro,
         en la kapo... Li ne dubis plu, ke ne nur li estas malkovrita,
         sed persekutata kaj ĉirkaŭita.</p>

         <p class="p">Kiu povis lin perfidi?... Kompreneble, nur unu homo: la juna pastro
         de Set, al kiu li sufiĉe detale konfidis siajn planojn. La perfidulo sola
         devus unu monaton serĉi la vojon en Labirinto; sed kun la helpo de
         la gardistoj li povis dum unu tago trovi liajn
         postesignojn...</p>

         <p class="p">En ĉi tiu momento li havis la impreson, konatan nur de homoj, kiuj
         staras antaŭ la morto. Li ĉesis timi, ĉar la imagataj teruroj malaperis
         en la ĉeesto de la realaj torĉoj... Kaj ne sole li reakiris la memregadon,
         sed eĉ li eksentis sin senfine supera, ol ĉio vivanta... Post unu momento
         minacos lin plu neniu... neniu danĝero...</p>

         <p class="p">La pensoj trakuris lian kapon kun la rapideco kaj heleco de fulmo.
         Li rememoris sian tutan ekzistadon: la laborojn, danĝerojn, esperojn
         kaj ambiciojn, kaj ĉio ŝajnis al li bagatelo. Ĉar eĉ se li estus en la
         nuna momento faraono aŭ posedus ĉiujn juvelojn de ĉiuj reĝaj
         trezoroj...</p>

         <p class="p">Ĉio ĉi estas vantaĵo, polvo, eĉ malpli, ĉar iluzio. Nur unu estas
         granda kaj reala, la morto...</p>

         <p class="p">Dume la homoj kun la torĉoj, atente rigardante la kolonojn kaj
         angulojn, atingis jam la mezon de la grandega salono. La pastro vidis
         eĉ la pintojn de iliaj lancoj kaj rimarkis, ke ili ŝanceliĝas, ke ili iras
         antaŭen nevolonte kaj kun timo. Kelke da paŝoj post ili iris alia grupo
         de personoj, lumigita per unu torĉo.</p>

         <p class="p">Samentu eĉ ne sentis koleron kontraŭ ili, nur scivolon: kiu
         perfidis lin? Sed ankaŭ ĉi tiu demando ne tre interesis lin;
         multe pli grava ŝajnis al li la demando: kial la homo devas
         morti?... Kaj por kio li naskiĝis?... Ĉe la fakto de la
         morto, la tuta vivo mallongiĝas en unu doloran momenton, eĉ
         se ĝi estis plej longa kaj plej riĉa je spertoj.</p>

         <p class="p">― Kial?... Por kio?...</p>

         <p class="p">Vekis lin la voĉo de unu el la armitoj:</p>

         <p class="p">― Neniu estas ĉi tie... neniu povas esti!...</p>

         <p class="p">La armitoj haltis. Samentu sentis, ke li amas ĉi tiujn homojn, kaj
         la koro ekbatis en li.</p>

         <p class="p">Malrapide proksimiĝis la alia grupo. Oni disputis:</p>

         <p class="p">― Kiel povas via ekscelenco eĉ supozi, ke iu eniris ĉi
	 tien?... ― parolis voĉo, tremanta de kolero. ― Ĉiuj eniroj
	 ja estas gardataj, precipe nun. Eĉ se iu englitus, certe nur
	 por morti de malsato...</p>

         <p class="p">― Tamen rigardu via ekscelenco Likonon ― respondis alia voĉo. ― 
         La dormanta Greko havas aspekton, kvazaŭ li sentus la malamikon tute
         proksime...</p>

         <p class="p">"Likon?... ― pensis Samentu. ― Ah, tio estas la Greko simila al
         la faraono... Sed kion mi vidas?... Mefres mem alkondukis lin
         ĉi tien..."</p>

         <p class="p">En la sama momento la dormanta Greko sin ĵetis antaŭen kaj haltis
         antaŭ la kolono, post kiu sin kaŝis Samentu. La armitoj sekvis lin, kaj
         la brilo de iliaj torĉoj eklumigis la nigran figuron de la
         pastro.</p>

         <p class="p">Samentu eliris. Lia apero faris tiel grandan impreson, ke la homoj
         kun la torĉoj posteniĝis. Li povus trairi inter la teruritaj, kaj neniu
         haltigus lin; sed la pastro ne pensis plu pri la forkuro.</p>

         <p class="p">― Do, ĉu trompis min mia klarvidulo?... ― diris Mefres, etendante
         la manon. ― Jen la perfidulo!...</p>

         <p class="p">Samentu proksimiĝis al li kun rideto kaj diris:</p>

         <p class="p">― Mi rekonis vin per tiu ĉi ekkrio, Mefres. Kiam vi ne povas esti
         trompanto, vi estas nur malsaĝulo...</p>

         <p class="p">La ĉeestantoj ŝtoniĝis; Samentu daŭrigis kun trankvila
         ironio:</p>

         <p class="p">― En ĉi tiu momento vi estas samtempe trompanto kaj malsaĝulo.</p>

         <p class="p">Trompanto, ĉar vi volas kredigi al la ĝardistoj de Labirinto, ke ĉi tiu
         fripono havas kapablon de l' duobla vidado; malsaĝulo, ĉar vi pensas,
         ke ili kredos al vi. Prefere tuj diru, ke ankaŭ en la templo de Ptah
         estas detalaj planoj de Labirinto...</p>

         <p class="p">― Tio estas malvera!... ― ekkriis Mefres.</p>

         <p class="p">― Demandu ĉi tiujn homojn, al kiu ili kredas: al vi aŭ al mi? Mi
         estas ĉi tie, ĉar mi trovis la planojn en la templo de Set, vi venis dank'
         al la senmorta Ptah... ― finis Samentu ridante.</p>

         <p class="p">― Ligu la perfidulon kaj mensogulon!... ― ekkriis Mefres.</p>

         <p class="p">Samentu posteniĝis kelke da paŝoj. Li rapide eltiris el sub la vesto la
         boteleton kaj, levante ĝin al la buŝo, diris:</p>

         <p class="p">― Mefres, ĝis la morto vi estos malŝaĝulo... Ruza vi estas nur, kiam
         via celo estas la mono...</p>

         <p class="p">Li almetis la boteleton al la buŝo kaj falis sur la plankon.</p>

         <p class="p">La armitoj sin ĵetis al li, levis lin, sed jam li glitis el
         iliaj manoj.</p>

         <p class="p">― Li restu ĉi tie, kiel la aliaj ― diris la gardisto de
            Labirinto.</p>

         <p class="p">Ĉiuj forlasis la salonon kaj zorge fermis la kaŝitan pordon. Baldaŭ
         ili eliris el la subteraĵo.</p>

         <p class="p">Kiam la nobla Mefres venis en la korton, li ordonis al siaj pastroj
         prepari la portilojn kaj senprokraste forveturis Memfison kun
         la dormanta Likon.</p>

         <p class="p">― Mi ne povas kredi ― diris la ĉefpastro gardisto ― ke estis dum niaj
         tagoj homo, kiu penetris en la subteraĵon...</p>

         <p class="p">― Via ekscelenco forgesas, ke ili estis hodiaŭ tri ― intermetis unu
         el la junaj pastroj, strabe lin rigardante.</p>

         <p class="p">― Jes... vere... ― respondis la ĉefpastro. ― Ĉu la dioj malklarigis
         mian prudenton?... ― diris li, frotante la frunton kaj premante la
         amuleton sur sia brusto.</p> 

         <p class="p">― Kaj du forkuris ― sufloris la juna pastro.</p>

         <p class="p">― Kial vi ne turnis mian atenton tie... en la
            subteraĵo!... ― eksplodis la ĉefpastro.</p>

         <p class="p">― Mi ne sciis, ke tiel okazos...</p>

         <p class="p">― Ve al mia kapo!... ― kriis la ĉefpastro. ― Ne la ĉefo, sed la
         pordisto de ĉi tiu konstruaĵo mi devus esti... Oni avertis nin, ke iu
         glitas en Labirinton kaj mi ne malhelpis tion... Kaj nun mi ellasis
         du plej danĝerajn, kiuj alkondukos ĉi tien ĉiun, se plaĉos al ili... Ho
         ve!...</p>

         <p class="p">― Via ekscelenco ne bezonas malesperi ― diris alia pastro. ― Nia
         leĝo estas klara... Via ekscelenco sendu Memfison kvar aŭ ses niajn
         homojn kaj donu al ili verdiktojn. La resto estos ilia afero...</p>

         <p class="p">― Mi perdis la saĝon! ― lamentis la ĉefpastro.</p>

         <p class="p">― Kio okazis, okazis ― interrompis la juna pastro ne sen ironio.
         Unu afero estas senduba, ke la homoj, kiuj ne nur trovis la vojon
         al la subteraĵoj, sed eĉ promenis en ili kvazaŭ en la propra domo, ke
         ĉi tiuj homoj ne povas vivi...</p>

         <p class="p">― Elektu do ses homojn el nia milico.</p>

         <p class="p">― Kompreneble!... Oni devas fini kun tio... ― jesis la
            pastroj gardistoj.</p> 

         <p class="p">― Kiu scias, ĉu Mefres ne agis interkonsente kun la plej nobla
         Herhor? ― murmuretis iu.</p>

         <p class="p">― Sufiĉe! ― ekkriis la ĉefpastro. ― Kiam ni trovos Herhoron en
         Labirinto, ni agos laŭ la leĝo. Sed konjekti, aŭ suspekti, ni ne havas
         la rajton... La skribistoj preparu la verdiktojn por Mefres kaj Likon,
         la elektitaj plej rapide persekutu ilin, la milico multobligu la starantajn
         garde. Oni devas ankaŭ esplori la internon de Labirinto kaj
         malkovri, tra kie eniris Samentu... Kvankam mi estas certa, ke ne baldaŭ
         li trovos imitantojn...</p>

         <p class="p">Post kelke da horoj ses homoj galopis al Memfiso.</p>

<hr>
<div class="footer">
<a href="XV.html">ĈAPITRO XV&nbsp;&gt;&gt;</a>
</div>
</body>
</html>
