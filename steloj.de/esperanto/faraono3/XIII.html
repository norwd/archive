<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO XIII</h3>
</title>
</head>
<body background="../bld/papero.jpg">
<div class="header">
<span class="header_left"><a href="XII.html">&lt;&lt;&nbsp;ĈAPITRO XII</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XIII</h3>


         <p class="first_p">En la komenco de la monato Paofi, lia sankteco, la reĝino Nikotris
         kaj la kortego revenis de Teboj en la palacon apud Memfiso.</p>

         <p class="p">Ĉe la fino de la vojaĝo, kiu ankaŭ tiun fojon estis farata sur Nilo,
         Ramzes XIII ofte falis en mediton, kaj foje li diris al
         Tutmozis:</p>

         <p class="p">― Mi rimarkas strangan fenomenon... La popolo amasiĝas sur
         ambaŭ bordoj same multenombre, eble eĉ pli multenombre, ol
         tiam, kiam ni veturis en la kontraŭa direkto. Sed la
         aklamoj estas multe malpli fortaj, malpli da ŝipetoj sekvas
         nin kaj avare oni ĵetas la florojn...</p>

         <p class="p">― Dia vero fluas el via buŝo, sinjoro ― respondis Tutmozis. ― 
         Efektive la popolo ŝajnas kvazaŭ laca, sed tio devenas de la teruraj
         varmegoj...</p>

         <p class="p">― Saĝe vi diris!... ― laŭdis lin la faraono, kaj lia vizaĝo
            sereniĝis.</p>

         <p class="p">Sed Tutmozis ne kredis al la propraj vortoj. Li sentis kaj, kio estas
         pli grava, la tuta reĝa sekvantaro sentis, ke la popolaj
         amasoj malvarmiĝis en sia amo al la sinjoro.</p>

         <p class="p">Ĉu tio estis la rezultato de la famo pri la terura malsano de Ramzes,
         aŭ de aliaj procedoj? Tutmozis ne sciis. Sed li estis certa,
         ke la malvarmiĝon de la popolo kaŭzis la pastroj.</p>

         <p class="p">― Jen malsaĝa popolaĉo! ― pensis li, ne regante la malestimon en
         sia koro. ― Antaŭ nelonge ili dronis, nur por vidi la vizaĝon de lia
         sankteco, kaj hodiaŭ ili avaras la kriojn.... Ĉu ili jam forgesis pri la
         sepa tago de la ripozo kaj pri la promesita tero?...</p>

         <p class="p">Reveninte en la palacon, la faraono tuj donis ordonon kunvoki la
         delegitojn. Samtempe li komisiis al la fidelaj oficistoj kaj
         polico komenci agiti kontraŭ la pastroj kaj por la sepa tago
         de la ripozo.</p>

         <p class="p">Baldaŭ en Malsupra Egipto ĉio komencis zumi, kvazaŭ en abelejo.
         La kamparanoj postulis ne nur la festojn, sed ankaŭ ke oni pagu al
         ili kontante por la publikaj laboraj. La metiistoj en la drinkejoj kaj
         stratoj insultis la pastrojn, kiuj volas limigi la sanktan povon de la
         faraono. La kvanto da krimoj pligrandiĝis, sed la kulpaj ne
         volis respondi al la tribunalo. La skribistoj fariĝis pli
         humilaj, kaj neniu el ili
         kuraĝis bati simplan homon, sciante, ke oni repagos al la batinto. En
         la temploj neniu faris oferojn, pli kaj pli ofte oni superŝutis la diojn de
         la limoj per koto kaj ŝtonoj, oni eĉ renversis ilin.</p>

         <p class="p">Teruro falis sur la pastrojn, nomarĥojn kaj iliajn partianojn. Vane
         la juĝistoj proklamis sur la stratoj kaj placoj, ke laŭ la malnovaj leĝoj
         terkulturisto kaj metiisto, eĉ komercisto ne havas la rajton sin okupi
         per politiko, kiu forlogas ilin de la fruktodona laboro. La popolaĉo,
         kun krioj kaj ridoj, superŝutis la heroldojn per putrintaj legomoj kaj
         kernoj de daktiloj.</p>

         <p class="p">Tiam la aristokrataro komencis kolektiĝi en la palaco kaj, kuŝante
         ĉe la piedoj de l' faraono, petegi lian helpon.</p>

         <p class="p">― Ni estas ― kriis ili ― kvazaŭ la tero fendiĝus sub niaj piedoj
         kaj kvazaŭ finiĝus la mondo!... La elementoj estas kunmiksitaj, la
         animoj malakordaj kaj se vi ne savos nin, sinjoro, la horoj de nia vivo
         estas kalkulitaj!...</p>

         <p class="p">― Mia trezorejo estas malplena, la armeo ne multenombra, la
         polico de longe ne vidas salajron ― respondis la
         faraono. ― Se do vi
         volas havi daŭran pacon kaj sendanĝeron, vi devas liveri al
         mi monajn rimedojn. Sed ĉar via maltrankvilo malĝojigas mian
         reĝan koron, mi faros, kion mi povos, kaj mi esperas, ke mi sukcesos ree
         enkonduki la ordon.</p>

         <p class="p">Efektive, lia sankteco ordonis konvoki la armeojn kaj lasi ilin en la
         plej gravaj punktoj de la lando. Samtempe li sendis ordonon al Nitager,
         por ke li konfidu la orientan limon al sia helpanto kaj marŝu kun kvin 
         plej bonaj regimentoj al Memfiso.</p>

         <p class="p">Tiel faris la sinjoro, ne tiom por ŝirmi la aristokrataron kontraŭ la
         popolaĉo, kiom por havi ĉe la mano grandajn fortojn en la okazo, se
         la ĉefpastroj ribeligus Supran Egipton kaj la regimentojn,
         apartenantajn al la temploj.</p>

         <p class="p">La dekan de Paofi en la reĝa palaco kaj ĉirkaŭ ĝi ekregis granda
         movado. Kunvenis la delegitoj, kiuj devis doni al la faraono la rajton
         ĉerpi el la trezorejo de Labirinto, kaj multe da homoj, kiuj volis almenaŭ
         rigardi la palacon, kie havis la lokon tiel eksterordinara soleno en
         Egipto.</p>

         <p class="p">La procesio de la delegitoj komenciĝis matene. Antaŭe iris la nudaj
         kamparanoj, kun blankaj kufoj kaj zonoj; ĉiu havis en la mano tukon
         por kovri la dorson en la ĉeesto de l' faraono. Post ili
         metiistoj, vestitaj kiel la kamparanoj, de kiuj ili
         diferencis nur per iom pli maldikaj
         tukoj kaj mallarĝaj antaŭtukoj, kovritaj per diverskolora brodaĵo.
         Poste la komercistoj, kelkaj en perukoj, ĉiuj en longaj ĉemizoj kaj 
         manteloj. Tie oni jam povis vidi riĉajn braceletojn sur la piedoj kaj
         manoj, kaj ringojn sur la fingroj. Poste la oficiroj en kufoj kaj tunikoj
         kun strioj: nigraj kaj flavaj, bluaj kaj blankaj, bluaj kaj ruĝaj. Du,
         anstataŭ tunikoj, havis sur la brusto kuprajn duonkirasojn.</p>

         <p class="p">Post longa interrompo aperis dek tri nobeluloj en grandaj perukoj
         kaj blankaj vestoj ĝis la tero. Post ili paŝis la nomarĥoj en vestoj
         borderitaj per purpuraj rubandoj kaj kun kronoj sur la kapoj. La
         marŝon fermis la pastroj kun razitaj kapoj kaj vizaĝoj, kun panteraj
         haŭtoj sur la dorso.</p>

         <p class="p">La delegitoj eniris en la grandan salonon de la palaco de l' faraonoj,
         kie staris sep benkoj unu post alia: la plej malalta por la kamparanoj,
         la plej alta por la pastroj.</p>

         <p class="p">Baldaŭ aperis, en portilo, lia sankteco Ramzes. La delegitoj falis
         teren. Kiam la sinjoro de la du mondoj sidiĝis sur la trono, li permesis
         al siaj fidelaj regnanoj leviĝi kaj okupi lokojn sur la benkoj. Eniris
         kaj sidiĝis sur pli malaltaj tronoj la ĉefpastroj Herhor kaj Mefres kaj
         la gardisto de Labirinto kun skatolo en la mano. Brila kortego de
         generaloj ĉirkaŭis la faraonon, post kiu stariĝis du altaj oficistoj kun
         ventumiloj el pavaj plumoj.</p>

         <p class="p">― Fidelaj Egiptanoj! ― komencis la sinjoro de la du mondoj. 
         Vi scias, ke al mia kortego, al mia armeo kaj al miaj oficistoj mankas
         monaj rimedoj, kiujn ne povas plu liveri mia malriĉiĝinta trezorejo.
         Pri la elspezoj por mia sankta persono, mi ne parolas, ĉar mi manĝas
         kaj vestas min kiel soldato, kaj ĉiu generalo aŭ granda skribisto havas
         pli multe da servistoj kaj virinoj, ol mi.</p>

         <p class="p">Inter la ĉeestantoj eksonis aproba murmuro.</p>

         <p class="p">― Ĝis nun ekzistis kutimo ― daŭrigis Ramzes ― ke, kiam la
         trezorejo bezonis monon, oni ŝarĝis la popolaĉon per pli
         grandaj impostoj. Sed mi, kiu konas mian popolon kaj ĝian
         mizeron, ne sole ne
         volus ree ŝarĝi ĝin, sed kontraŭe mi tre dezirus plibonigi
         ĝian sorton...</p>

         <p class="p">― Vivu eterne, nia sinjoro! ― oni kriis de kelkaj malaltaj
         benkoj.</p>

         <p class="p">― Feliĉe por Egipto ― parolis la faraono ― nia ŝtato
         posedas trezorojn, per kiuj oni povas relevi la armeon,
         rekompenci la oficistojn,
         pliriĉigi la popolon, eĉ pagi ĉiujn ŝuldojn al la temploj kaj Fenicianoj.
         Ĉi tiuj trezoroj, kolektitaj de niaj gloraj antaŭuloj, kuŝas en la kelo
         de Labirinto. Sed ili povas esti tuŝitaj nur, se vi ĉiuj fideluloj, unuvoĉe,
         kvazaŭ unu viro konsentos, ke Egipto estas en bezono, kaj ke mi, la
         sinjoro, havas la rajton disponi la trezorojn de miaj
         antaŭuloj...</p>

         <p class="p">― Ni konsentas!... Ni petegas, prenu sinjoro, kion vi bezonas!...
         ― oni kriis de ĉiuj benkoj.</p>

         <p class="p">― Nobla Herhor! ― sin turnis al li la estro: ― ĉu la
         sankta pastraro havas ion por diri en ĉi tiu afero?...</p>

         <p class="p">― Tre malmulte ― respondis la ĉefpastro, leviĝante. ― Laŭ
         la jarcentaj leĝoj, la trezoroj de Labirinto povas esti
         nur tiam tuŝitaj, kiam la ŝtato posedas neniajn aliajn
         rimedojn... Sed hodiaŭ ne estas tiel.
         Se la registaro nuligus la ŝuldojn al Fenicianoj, devenantaj
         de malnoblaj procentegoj, ne nur pleniĝus la trezorejo de via
         sankteco, sed la popolaĉo, kiu laboras hodiaŭ por Fenicianoj,
         ekspirus pli libere... </p>

         <p class="p">Sur la benkoj de la delegitoj ree eksonis aproba murmuro.</p>

         <p class="p">― Plena de saĝo estas via konsilo, sankta viro ― diris trankvile la
         faraono ― sed danĝera. ― Se mia trezoristo, la noblaj nomarĥoj kaj
         nobeluloj lernus unu fojon nuligi la ŝuldojn, hodiaŭ ili ne pagus al
         Fenicianoj, kaj morgaŭ povus forgesi pri la ŝuldoj al la faraono kaj
         temploj. Kaj kiu certigos min, ke ankaŭ la popolaĉo, kuraĝigita de la
         ekzemplo de la grandaj, ne pensus, ke ankaŭ ĝi havas la rajton forgesi
         siajn devojn al ni?...</p>

         <p class="p">La bato estis tiel forta, ke la nobla Herhor kurbiĝis sur sia seĝo
         kaj eksilentis.</p>

         <p class="p">― Kaj vi, la plej alta gardisto de Labirinto, kion vi diros?
         ― demandis la faraono.</p>

         <p class="p">― Mi havas ĉi tie skatolon ― respondis li ― kun blankaj kaj nigraj
         silikoj. Ĉiu delegito ricevos du silikojn kaj unu el ili li ĵetos en la urnon.
         Kiu volas, ke via sankteco tuŝu la trezorojn de Labirinto, metos nigran
         silikon; kiu preferas, ke oni ne tuŝu la propraĵon de la dioj, metos
         blankan.</p>

         <p class="p">― Ne konsentu, sinjoro ― murmuretis la trezoristo al la
         monarĥo. ― Prefere ĉiu delegito klare diru, kion li havas en
         la animo.</p>

         <p class="p">― Ni respektu la malnovajn morojn ― intermetis Mefres.</p> 

         <p class="p">― Bone, ili ĵetu la silikojn en la urnon ― decidis la sinjoro. ― Mia
         koro estas pura, miaj intencoj neskueblaj...</p>

         <p class="p">La sanktaj Mefres kaj Herhor ekrigardis unu la alian.</p>

         <p class="p">La gardisto de Labirinto, asistata de du generaloj komencis ĉirkaŭiri
         la benkojn kaj donis al la delegitoj po du silikoj, unu blankan kaj unu
         nigran. La kompatindaj simpluloj de la popolo estis tre konfuzitaj,
         vidante antaŭ si tiel grandajn altrangulojn. Kelkaj kamparanoj falis
         teren, ne kuraĝis preni la silikojn kaj tre malfacile komprenis, ke ili
         povas ĵeti en la urnon nur unu ŝtonon.</p>

         <p class="p">― Mi ja volus esti kompleza al la dioj kaj al lia
         sankteco... ― murmuretis maljuna paŝtisto.</p>

         <p class="p">Fine la altranguloj sukcesis klarigi kaj la kamparanoj kompremi,
         kion oni postulas. Ĉiu delegito venis al la urno kaj ĵetis sian silikon
         tiamaniere, ke la aliaj ne povis vidi ĝian koloron.</p>

         <p class="p">Dume la granda trezoristo, genuante post la trono, murmuretis al
         la monarĥo:</p> 

         <p class="p">― Ĉio estas perdita!... Se ili voĉdonus malkaŝe, ni havus
         unuanimecon ; sed nun sekiĝu mia mano, ĉu ni ne trovos en
         la urno dudekon da blankaj silikoj!...</p>

         <p class="p">― Trankviliĝu, fidela servisto ― respondis Ramzes kun rideto. ― 
         Mi havas ĉe mia mano pli da regimentoj, ol estos voĉoj
         kontraŭ ni.</p>

         <p class="p">― Sed por kio tio ĉi?... por kio?... ― sopiris la trezoristo. ― Sen
         unuanimeco oni ja ne malfermos al ni Labirinton...</p>

         <p class="p">Ramzes ridetis kaj ridetis.</p>

         <p class="p">Finiĝis la procesio de la delegitoj. La gardisto de Labirinto levis la
         urnon kaj elŝutis ĝian enhavon sur oran pladon.</p>

         <p class="p">El 91 voĉdonantoj estis 83 nigraj silikoj, kaj nur 8
         blankaj.</p> 

         <p class="p">La generaloj kaj oficistoj ektremis, la ĉefpastroj kun
         triumfo rigardis la ĉeestantojn, sed baldaŭ ekregis ilin
         maltrankvilo: Ramzes havis gajan vizaĝon.</p>

         <p class="p">Neniu kuraĝis laŭte anonci, ke la projekto de lia sankteco
         malsukcesis. Sed la faraono ekparolis kun plena senĝeno:</p>

         <p class="p">― Fidelaj Egiptanoj, bonaj miaj servistoj! Vi plenumis mian
         ordonon, kaj mia favoro estas kun vi. Du tagojn vi estos
         gastoj de mia domo. Ricevinte donacojn, vi revenos al viaj
         familioj kaj okupoj. Paco kaj beno estu kun vi.</p>

         <p class="p">Tion dirinte, la sinjoro kun la sekvantaro forlasis la salonon. La
         ĉefpastroj Herhor kaj Mefres kun timo rigardis unu la alian.</p>

         <p class="p">― Li tute ne ĉagreniĝis ― murmuretis Herhor.</p> 

         <p class="p">― Mi ja diris, ke li estas rabia besto!... ― respondis Mefres. ― Li
         ne timos uzi eĉ superforton, kaj se ni ne rapidos...</p>

         <p class="p">― La dioj defendos nin kaj siajn templojn...</p>

         <p class="p">Vespere en la ĉambro de Ramzes XIII kunvenis liaj plej
         fidelaj servistoj: la granda trezoristo, la granda skribisto,
         Tutmozis kaj Kalipos, la ĉefo de la greka regimento.</p>

         <p class="p">― Ho sinjoro ― ĝemis la trezoristo ― kial vi ne agis, kiel viaj
         eterne vivantaj antaŭuloj?... Se la delegitoj voĉdonus malkaŝe, ni jam
         posedus la rajton al la trezorejo de Labirinto!</p>

         <p class="p">― Veron diras via ekscelenco ― intermetis la granda
         skribisto.</p>

         <p class="p">La faraono skuis la kapon.</p>

         <p class="p">― Vi eraras. Eĉ se la tuta Egipto krius: Donu al la trezorejo la
         oron de Labirinto, la ĉefpastroj ne donus...</p>

         <p class="p">― Kial do ni maltrankviligis ilin, kunvokante la delegitojn?... Ĉi
         tiu reĝa ago forte ribeligis kaj kuraĝigis la popolaĉon, kiu jam hodiaŭ
         estas, kvazaŭ leviĝanta akvo...</p>

         <p class="p">― Mi ne timas la alfluon ― diris la sinjoro. ― Miaj regimentoj
         estos por ĝi akvobaro... Mi havas videblan profiton de la delegitaro, ĉar
         ĝi montris al mi la senfortecon de la kontraŭuloj: 83 silikoj por ni,
         8 por ili!... Tio signifas, ke kiam ili povas kalkuli je unu korpuso, mi
         ― je dek. Ne kredu al iluzioj ― daŭrigis la faraono. ― Inter mi kaj
         la ĉefpastroj jam komenciĝis la milito. Ili estas citadelo,
         kies kapitulacon ni postulis. Ili rifuzis, ni do devas
         komenci la atakon. </p>

         <p class="p">― Vivu eterne!... ― ekkriis Tutmozis kaj Kalipos.</p>

         <p class="p">― Ordonu, sinjoro ― diris la granda skribisto.</p>

         <p class="p">― Jen mia ordono ― diris Ramzes. ― Vi trezoristo disdonos cent
         talentojn al la polico, laboristoj, oficiroj kaj vilaĝaj
         juĝistoj en la nomesoj: Seft, Neha-ĥent, Neha-peĥu, Sebt-Het,
         Aa, Ament, Ka... En
         la samaj lokoj vi donos al la mastroj de l' drinkejoj kaj
         gastejoj hordeon, tritikon kaj vinon, kiun vi havas provize,
         por ke la popolo havu senpage manĝaĵon kaj trinkaĵon. Vi
         faros tion, por ke la 20-an de Paofi provizoj estu ĉie, kie
         ili estas necesaj.</p>

         <p class="p">La trezoristo sin klinis al la tero.</p> 

         <p class="p">― Vi, skribisto, skribu kaj ordonu publikigi en la stratoj de l' 
         urboj, ke la barbaroj de la okcidenta dezerto per grandaj fortoj volas
         invadi la dian provincon Fayum...</p>

         <p class="p">Vi, Kalipos, sendos kvar grekajn regimentojn al la sudo. Du restos
         apud Labirinto, du iros ĝis Hanes. Se la pastra milico venus de Teboj,
         vi forpuŝos ĝin kaj ne allasos al Fayum... Kaj kiam la
         popolo, indigninte kontraŭ la pastroj, minacos Labirinton,
         viaj Grekoj okupu ĝin...</p>

         <p class="p">― Kaj se la gardistoj de la kastelo kontraŭstarus? ― intermetis
         Kalipos.</p> 

         <p class="p">― Tio estus ribelo ― respondis la faraono kaj daŭrigis:</p>

         <p class="p">― Vi, Tutmozis, sendos tri regimentojn en Memfison kaj lokos ilin
         proksime de l' temploj de Ptah, Izido kaj Horus. Kiam la incitita popolo
         volos ilin ataki, la koloneloj malfermos la pordegojn, ne enlasos la
         popolaĉon en la sanktajn lokojn kaj gardos la personojn de l' ĉefpastroj
         kontraŭ malrespekto. En Labirinto kaj en la memfisaj temploj vi trovos
         pastrojn, kiuj eliros renkonte al la taĉmentoj kun verdaj branĉoj. La
         koloneloj demandos ilin pri la signalvortoj kaj petos ilian
         konsilon...</p>

         <p class="p">― Kaj se iu kuraĝos kontraŭstari? ― demandis Tutmozis.</p> 

         <p class="p">― Nur la ribeluloj ne plenumas la ordonojn de l' faraono ― respondis
         Ramzes. ― La temploj kaj Labirtnto devas esti okupitaj de la armeoj
         la 23-an de Paofi ― daŭrigis la faraono, sin turnante al la granda
         skribisto. ― Do la popolo, en Memfiso kaj Fayum, povas kolektiĝi
         jam la 18-an, en la komenco en malgrandaj aretoj, poste pli kaj
         pli multenombre. Se do jam ĉirkaŭ la 20-a komenciĝus malgrandaj
         tumultoj, oni ne devas malhelpi ilin. Sed ataki la templojn oni povas
         ne pli frue, ol la 22-an kaj 23-an. Kaj kiam la armeo okupos ĉi tiujn
         lokojn, ĉio devas trankviliĝi.</p>

         <p class="p">― Ĉu ne pli bone estus tuj aresti Herhoron kaj Mefreson? ― 
         demandis Tutomzis.</p>

         <p class="p">― Por kio?... ― Ne pri ili mi zorgas, sed pri la temploj
         kaj Labirinto, por kies okupo la armeo ne estas ankoraŭ
         preta. Cetere Hiram,
         kiu kaptis la leterojn de Herhor al Asirianoj, revenos nur la 20-an...
         Do nur la 21-an de Paofi ni havos en la manoj pruvojn, ke la ĉefpastroj
         estas perfiduloj, kaj ni anoncos tion al la popolo.</p>

         <p class="p">― Do mi devas veturi al Fayum?... ― demandis Kalipos.</p>

         <p class="p">― Ho ne! Vi kaj Tutmozis restos apud mi, kun la plej bonaj
         regimentoj... Oni ja devas havi rezervojn por la okazo, se
         la pastroj deturnus de ni parton de la popolo.</p>

         <p class="p">― Sinjoro, ĉu vi ne timas perfidon? ― demandis Tutmozis.</p>

         <p class="p">La faraono svingis malzorge la manon.</p> 

         <p class="p">― La perfido gutas senĉese, kiel la akvo el fendita barelo. Sendube
         la ĉefpastroj iom divenas miajn intencojn, mi ankaŭ konas
         iliajn dezirojn... Sed ĉar mi pli frue ol ili kolektis la
         fortojn, ili do estas la malpli fortaj... En la daŭro de
         dekkelko da tagoj ne eble estas formi regimentojn...</p>

         <p class="p">― Kaj la sorĉoj?... ― demandis Tutmozis.</p>

         <p class="p">Tutomzis volis en ĉi tiu momento rakonti al la faraono pri la procedoj
         de la ĉefpastroj kun Likon. Sed ankaŭ ĉi tiun fojon haltigis lin la
         penso, ke kiam la sinjoro forte ekkoleros, li perdos la trankvilon, kiu
         hodiaŭ faras lin potenca. Antaŭ la batalo la militestro devas pensi pri
         nenio, ekster la batalo mem. Venos tempo por la afero de Likon, kiam
         la pastroj estos en malliberejo.</p>

         <p class="p">La faraono faris signon. En la ĉambro restis Tutmozis; la aliaj
         tri altranguloj, profunde salutinte la monarĥon, eliris.</p>

         <p class="p">― Fine! ― eksopiris la granda skribisto, kiam li estis kun
         la trezoristo en la vestiblo ― fine ĉesos la povo de la
         razitaj kapoj...</p>

         <p class="p">― Vere jam estas tempo ― aldonis la trezoristo. ― Dum la lastaj
         jaroj iu ajn profeto havis pli da povo, ol la nomarĥo de Teboj aŭ
         Memfiso. </p>

         <p class="p">― Mi pensas, ke Herhor sekrete preparas por si ŝipeton por forkuri
         antaŭ la 23-a de Paofi ― intermetis Kalipos.</p>

         <p class="p">― Kio minacas lin? ― diris la skribisto. ― Lia sankteco, hodiaŭ
         severa, morgaŭ pardonos al ili, se ili humiliĝos...</p>

         <p class="p">― Kaj se la reĝino Nikotris petos por ili, li eĉ lasos al
         ili la riĉaĵojn ― aldonis la trezoristo. ― En ĉiu okazo
         en la ŝtato ekregos ordo kiu jam komencis manki.</p>

         <p class="p">― Ŝajnas al mi, ke lia sankteco faras tro grandajn preparojn ― 
         diris la skribisto. ― Mi finus ĉion per la grekaj
         regimentoj, ne tuŝante la popolaĉon...</p>

         <p class="p">― Li estas juna... li amas la movadon... bruon... ― aldonis
         la trezoristo.</p>

         <p class="p">― Oni tuj vidas, ke vi ne estas soldatoj!... ― diris Kalipos. ― Por
         la batalo oni devas kolekti ĉiujn fortojn, ĉar ĉiam okazas io
         neatendita.</p>

         <p class="p">― Sendube, se ni ne havus post ni la popolon ― respondis la
         skribisto. ― Sed tiel kio neatendita povas okazi?... La
         dioj ne malsupreniros de la ĉielo por defendi Labirinton.</p>

         <p class="p">― Via ekscelenco parolas tiel, ĉar vi estas trankvila ― diris Kalipos
         ― ĉar vi scias ke la ĉefa militestro vigle antaŭvidas ĉion. Alie, eble
         tremus sur vi la haŭto.</p>

         <p class="p">― Mi vidas nenion neatenditan ― insistis la skribisto. ― Eble la
         ĉefpastroj ree disvastigos la famon, ke la faraono
         freneziĝis...</p>

         <p class="p">― Ili provos diversajn artifikojn ― intermetis oscedante la granda
         skribisto ― sed vere la fortoj ne sufiĉos al ili... En ĉiu okazo mi dankas
         la diojn, ke ili lokis min apud la flanko de l' faraono... Nun ni iru
         dormi...</p>

         <p class="p">Post la foriro de la altranguloj, Tutmozis malfermis en unu el la
         muroj kaŝitan pordon kaj enkondukis la pastron Samentu. La sinjoro
         akceptis la profeton de Set kun granda ĝojo, donis al li la manon por
         kisi kaj ĉirkaŭprenis lian kapon.</p>

         <p class="p">― La paco estu kun vi, bona servisto ― diris la monarĥo. ― Kion
         vi alportas?</p>

         <p class="p">― Mi estis du fojojn en Labirinto ― respondis la pastro.</p>

         <p class="p">― Kaj vi jam konas la vojon?</p>

         <p class="p">― Jam de longe mi konis ĝin, sed nun mi malkovris ion. La trezorejo
         povas fali en profundaĵon, mortigi homojn kaj detrui la juvelojn,
         kiuj estas ĝia plej granda ricaĵo...</p>

         <p class="p">La faraono sulkigis la brovojn.</p>

         <p class="p">― Jen kial ― daŭrigis Samentu ― via sankteco bonvolu prepari
         dekkelkon da konfidindaj homoj. Kun ili mi eniros Labirinton
         en tagnokto antaŭ la atako kaj mi okupos la ĉambrojn,
         najbarajn al la trezorejo... Precipe la supran!...</p>

         <p class="p">― Vi enkondukos ilin?...</p>

         <p class="p">― Jes. Mi iros ankoraŭ unu fojon tien kaj kontrolos definitive, ĉu
         mi ne povos malhelpi la ruinon, sen fremda helpo. La homoj, eĉ plej 
         fidelaj ne estas konfidindaj, kaj la enkonduko de ili povas altiri la
         atenton de ĉi tiuj hundoj, gardistoj...</p>

         <p class="p">― Se jam ili ne spionas vin... ― intermetis la faraono.</p> 

         <p class="p">― Kredu al mi, sinjoro ― respondis la pastro, metante la manon
         sur la bruston ― ke por trovi min, oni bezonas
         miraklon. Ilia blindiĝo estas preskaŭ infana. Ili jam sentas,
         ke ni volas engliti Labirinton,
         sed malsaĝuloj ili duobligas la gardistojn antaŭ la videblaj pordetoj.
         Dume mi, en la daŭro de unu monato, trovis tri kaŝitajn enirojn, pri
         kiuj ili forgesis aŭ eble tute ne scias. Nur iu spirito povus averti ilin,
         ke mi promenas en Labirinto, aŭ montri la ĉambron, kie mi
         estos. Inter tri mil ĉambroj kaj koridoroj tio estas neebla.</p>

         <p class="p">― La nobla Samentu diras la veron ― interrompis Tutmozis. ― 
         Kaj eble ni troas nian antaŭgardon kontraŭ la pastraj
         viperoj.</p>

         <p class="p">― Ne diru tion, generalo ― respondis la pastro. ― Iliaj
         fortoj kompare kun la fortoj de lia sankteco estas kvazaŭ
         plenmano de sablo ĉe la templo, sed Herhor kaj Mefres
         estas tre, tre saĝaj!... Kaj ili kredeble uzos kontraŭ ni
         tiajn armilojn kaj ruzojn, ke ni mutiĝos de la
         miro... Niaj temploj estas plenaj de misteroj, kiuj
         konsternas eĉ saĝulojn kaj pulvorigas la animon de la
         popolaĉo.</p>

         <p class="p">― Rakontu al mi pri tio ― petis la faraono.</p>

         <p class="p">― Mi avertas vin, ke la soldatoj de via sankteco renkontos
         mirindaĵojn en la temploj. Jen estingiĝos iliaj lumoj, jen
         ĉirkaŭos ilin flamoj kaj abomenaj monstroj... Jen muro
         baros al ili la vojon, aŭ sub la piedoj malfermiĝos
         senfundaĵo. En unuj koridoroj akvo superverŝos
         ilin, en aliaj nevideblaj manoj ĵetos ŝtonojn... Kiaj
         tondroj, kiaj voĉoj sonos ĉirkaŭ ili!...</p>

         <p class="p">― En ĉiu templo mi havas bonvolajn, por mi malsuperajn pastrojn,
         en Labirinto vi estos ― diris la faraono.</p>

         <p class="p">― Kaj niaj hakiloj ― intermetis Tutmozis. ― Malkuraĝa estas la
         soldato, kiun fortimigas la flamoj aŭ monstroj, aŭ kiu perdas la tempon
         por aŭdi misterajn voĉojn.</p>

         <p class="p">― Vi bone parolas, generalo! ― ekkriis Samentu. ― Se nur vi
         iros brave antaŭen, la timigiloj malaperos, la voĉoj eksilentos, la flamoj
         ĉesos bruligi. Nun lasta vorto, nia sinjoro ― sin turnis la pastro al
         Ramzes. ― Se mi pereus...</p>

         <p class="p">― Ne parolu tiel!... ― vive interrompis la faraono.</p>

         <p class="p">― Se mi pereus ― daŭrigis Samentu kun malĝoja rideto ― venos
         al via sankteco juna pastro de Set kun mia ringo. Okupu do la armeo
         Labirinton kaj forpelu la gardistojn, kaj ne forlasu plu la
         konstruaĵon, ĉar la junulo, eble post unu monato, eble pli
         frue, trovos la vojon al la trezoroj dank' al la montroj,
         kiujn mi lasos al li... Sed
         sinjoro ― diris li genuante ― pri unu, sole pri tio, mi petegas vin.
         Kiam vi venkos, venĝu min, kaj antaŭ ĉio ne pardonu al Herhor kaj
         Mefres. Vi ne scias, kiaj malamikoj ili estas!... Se ilia estos la venko,
         pereos ne nur vi, sed ankaŭ via dinastio.</p>

         <p class="p">― Ĉu ne konvenas al la venkinto esti grandanima?... ― demandis
         la monarĥo kun malgaja mieno.</p>

         <p class="p">― Nenian grandanimecon!... nenian kompaton!... ― kriis
         Samentu ― Dum ili vivos, vin kaj min minacas la morto, malhonoro, eĉ
         malrespekto al niaj kadavroj. Oni povas kvietigi leonon,
         aĉeti Fenicianon, altiri al sia koro Libianon kaj
         Etiopianon... Oni povas repacigi ĥaldean pastron, ĉar li kiel
         aglo rondflugas super la altaĵoj kaj ne timas sagojn... Sed
         egiptan profeton, kiu gustumis lukson kaj povon, vi altiros
         al vi per nenio. Sole la morto, ilia aŭ via, povas fini la
         batalon. </p>

         <p class="p">― Vi diras la veron, Samentu ― respondis Tutmozis. ― Feliĉe,
         ne lia sankteco, sed ni, soldatoj, solvos la jarcentan malkonsenton inter
         la pastroj kaj la faraono. </p>

<hr>
<div class="footer">
<a href="XIV.html">ĈAPITRO XIV&nbsp;&gt;&gt;</a>
</div>
</body>
</html>
