<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO XII</h3>
</title>
</head>
<body background="../bld/papero.jpg">
<div class="header">
<span class="header_left"><a href="XI.html">&lt;&lt;&nbsp;ĈAPITRO XI</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XII</h3>


         <p class="first_p">En la tempo kiam Pentuer veturis tra la lando, elektante la
         reprezentantojn, Ramzes XIII loĝis en Teboj kaj edzigis sian
         favoraton Tutmozison.</p>

         <p class="p">Antaŭ ĉio la sinjoro de la du mondoj, ĉirkaŭita de belega sekvantaro,
         alveturis en orita kaleŝo en la palacon de lia ekscelenco Antef, la
         nomarĥo de Teboj. La granda sinjoro elkuris renkonte, al la monarĥo
         ĝis la pordego kaj, demetinte de l' piedoj multekostajn
         sandalojn, surgenue helpis Ramzeson malsupreniri.</p>

         <p class="p">Rekompence por ĉi tiu honoro, la faraono donis al li sian manon por
         kisi kaj diris, ke de ĉi tiu momento Antef fariĝas lia amiko kaj havas
         la rajton eĉ en la tronan ĉambregon eniri, ne demetante la
         ŝuojn.</p>

         <p class="p">Kaj kiam ili atingis la grandegan salonon de la palaco de Antef,
         la sinjoro diris en la ĉeesto de la tuta sekvantaro:</p>

         <p class="p">― Mi scias, nobla Antef, ke kiel viaj respektindaj antaŭuloj loĝas
         en plej belaj tomboj, same vi, ilia filo, estas la plej eminenta el la
         nomarĥoj de Egipto. Kaj vi sendube scias, ke en mia kortego kaj
         armeo, same kiel en mia reĝa koro, la unuan lokon okupas mia
         favorato, la ĉefo de la gvardio, Tutmozis.</p>

         <p class="p">Laŭ la opinio de la saĝuloj, malbone faras la riĉulo, kiu sian plej
         multvaloran ŝtonon ne metas en plej belan ringon. Kaj ĉar via gento,
         Antef, estas por mi la plej kara, kaj Tutmozis la plej amata, mi do
         projektis kunigi vin unu kun la alia. Tio facile povas esti farita, se
         via filino, la bela kaj saĝa Hebron akceptos Tutmozison, kiel
         edzon.</p>

         <p class="p">Al tio la nobla Antef respondis:</p>

         <p class="p">― Via sankteco, sinjoro de la vivanta kaj de l' okcidenta mondo!
         Kiel la tuta Egipto kaj ĉio, kio estas en ĝi, apartenas al vi, same
         ĉi tiu domo kaj ĉiuj ĝiaj loĝantoj estas via propraĵo. Kaj se vi deziras
         en via koro, ke mia filino fariĝu edzino de via favorato Tutmozis,
         estu do tiel... </p>

         <p class="p">Nun la faraono rakontis al Antef, ke Tutmozis havas dudek talentojn
         de jara salajro el la trezorejo kaj grandajn proprajn bienojn en diversaj
         nomesoj. Siaflanke la nobla Antef diris, ke lia sola filino Hebron havos
         kvindek talentojn jare kaj la rajton profiti de la bienoj de l' patro
         en la nomesoj, en kiuj por pli longa tempo haltos la reĝa
         kortego.</p>

         <p class="p">Ĉar Antef ne posedis filon, tuta lia grandega kaj senŝulda riĉaĵo
         devis iam transiri en la manojn de Tutmozis, kun la ofico de
         la nomarĥo de Teboj, se tia estos la volo de lia sankteco.</p>

         <p class="p">Kiam la interkonsento estis farita, Tutmozis venis de la
         korto, dankis Antefon unue pro tio, ke li donas sian filinon
         al tia mizerulo, kaj due pro tio, ke li tiel bone ŝin
         edukis. Samtempe oni decidis, ke la
         edziĝa ceremonio havos lokon post kelke da tagoj, ĉar Tutmozis, kiel
         la ĉefo de la gvardio, ne havas tempon por tro longaj
         preparaj solenoj.</p>

         <p class="p">― Mi deziras al vi feliĉon, mia filo ― finis Antef kun rideto ― kaj
         grandan paciencon. Ĉar mia plej amata filino Hebron havas jam
         dudek jarojn, estas la unua elegantino en Teboj kaj kutimis
         havi sian propran volon...</p>

         <p class="p">Pro la dioj!... mi diras al vi ke mia povo super Teboj ĉiam finiĝis
         ĉe la pordeto de la ĝardeno de mia filino. Kaj mi timas, ke via generala
         rango faros sur ĝin ne pli grandan impreson.</p>

         <p class="p">Poste la nobla Antef invitis la gastojn al luksa festeno, dum kiu
         aperis la bela Hebron kun granda sekvantaro de siaj
         kunulinoj.</p>

         <p class="p">En la manĝoĉambro staris multe da tabloj por du kaj kvar personoj
         kaj unu pli granda por la faraono, sur estrado. Por honori Antefon kaj
         sian favoraton, lia sankteco proksimiĝis al Hebron kaj invitis ŝin al sia
         tablo...</p>

         <p class="p">Hebron estis vere bela, kaj faris impreson de persono plena de
         sperto, kio ne estis maloftaĵo en Egipto. Ramzes baldaŭ rimarkis, ke
         la fianĉino tute ne atentas sian estontan edzon, kaj sendas
         esprimplenajn rigardojn al li, la faraono.</p>

         <p class="p">Ankaŭ tio ne estis maloftaĵo en Egipto.</p>

         <p class="p">Kiam la gastoj sidiĝis ĉe la tabloj, kiam eksonis la muziko kaj
         dancistinoj komencis disporti al la festenantoj vinon kaj
         florojn, Ramzes diris:</p>

         <p class="p">― Ju pli longe mi rigardas vin, Hebron, des pli forte mi miras.
         Se ĉi tien enirus fremdulo, li pensus, ke vi estas diino aŭ ĉefpastrino,
         sed neniam, ke vi estas feliĉa fianĉino.</p>

         <p class="p">― Vi eraras, sinjoro ― respondis ŝi. ― En ĉi tiu momento mi estas
         feliĉa, sed ne de mia fianĉiĝo...</p>

         <p class="p">― Kiel tio estas ebla?... ― interrompis la faraono.</p>

         <p class="p">― La edziĝo ne logas min kaj certe mi preferus fariĝi la ĉefpastrino
         de Izido, ol edzino...</p>

         <p class="p">― Kial do vi edziĝas?</p>

         <p class="p">― Mi faras tion por la patro, kiu volas nepre havi heredonton de
         sia gloro. Kaj precipe, ĉar vi tion deziras, sinjoro...</p>

         <p class="p">― Ĉu Tutmozis povus ne plaĉi al vi?</p>

         <p class="p">― Tion mi ne diras. Tutmozis estas bela, estas la unua eleganto en
         Egipto, bele kantas kaj ricevas premiojn en la ludoj. Lia
         rango de l' ĉefo de la gvardio de via sankteco estas unu el
         la plej altaj en la lando. Malgraŭ
         tio, se la patro ne petus min kaj vi ne ordonus, mi ne fariĝus lia
         edzino... Cetere eĉ tiel mi ne estos!... Al Tutmozis sufiĉos mia riĉaĵo
         kaj la titoloj, kiujn li heredos de mia patro, kaj la reston li trovos ĉe
         la dancistinoj.</p>

         <p class="p">― Kaj li scias pri sia malfeliĉo?</p>

         <p class="p">Hebron ekridetis.</p> 

         <p class="p">― Li scias de longe, ke eĉ se mi ne estus filino de Antef, sed de
         lasta el la paraŝitoj, mi ne donus min al homo, kiun mi ne amas. Kaj
         mi povus ami nur superan ol mi.</p>

         <p class="p">― Ĉu vi diras tion serioze?... ― ekmiris Ramzes.</p>

         <p class="p">― Mi ja havas dudek jarojn, do jam de ses jaroj ĉirkaŭas min
         adorantoj. Sed baldaŭ mi ekkonis ilian valoron... Kaj
         hodiaŭ mi preferus aŭskulti interparoladojn de saĝaj pastroj,
         ol kantojn kaj amindumojn de elegantaj junuloj.</p>

         <p class="p">― En tia okazo, mi ne devus sidi apud vi, Hebron, ĉar mi ne estas
         eĉ eleganto kaj tute ne posedas la saĝon de l' pastroj... </p>

         <p class="p">― Ho vi, sinjoro, estas iu pli granda ― respondis ŝi, forte
         ruĝiĝante. ― Vi estas militestro, kiu venkis... Vi estas
         vivega kiel leono, rapida kiel vulturo... Antaŭ vi milionoj
         falas sur la vizaĝon, la ŝtatoj
         tremas... Ĉu mi ne scias, kian teruron naskas via nomo en Tiro kaj
         Ninivo? La dioj povus envii vian potencon...</p>

         <p class="p">Ramzes konfuziĝis.</p>

         <p class="p">― Hebron, Hebron... Se vi scius, kian maltrankvilon vi semas en
         mia koro!...</p>

         <p class="p">― Jen kial ― diris ŝi ― mi konsentas edziniĝi kun Tutmozis... Mi
         estos pli proksima al via sankteco kaj, almenaŭ ĉiun kelkon da tagoj
         mi vidos vin, sinjoro...</p>

         <p class="p">Dirinte tion, ŝi leviĝis de la tablo kaj foriris.</p>

         <p class="p">Antef rimarkis ŝian agon kaj timigite alkuris al Ramzes.</p>

         <p class="p">― Ho sinjoro! ― ekkriis li ― ĉu mia filino ne diris ion
         nekonvenan?... Ŝi estas nedresebla leonino....</p>

         <p class="p">― Trankviliĝu ― respondis la faraono. ― Via filino estas plena
         de saĝo kaj seriozeco. Ŝi eliris, ĉar ŝi rimarkis, ke la vino
         de via ekscelenco tro gajigas la festenantojn.</p>

         <p class="p">― Efektive, en la salono regis granda bruo, tiom pli, ke Tutmozis,
         forlasinte la rolon de vic-mastro, fariĝis la plej viva
         festenanto.</p>

         <p class="p">― Konfidencie mi diros al via sankteco ― murmuretis Antef ― ke
         la kompatinda Tutmozis devos sin gardi en la ĉeesto de
         Hebron...</p>

         <p class="p">La unua festeno daŭris ĝis la mateno. La faraono baldaŭ forveturis,
         sed la ceteraj restis, en la komenco sur la seĝoj, poste sur la planko...
         Fine Antef devis dissendi ilin hejmen en veturiloj, kvazaŭ senvivajn
         objektojn.</p>

         <p class="p">Post kelke da tagoj oni solenis la edziĝon.</p>

         <p class="p">En la palaco de Antef kunvenis la ĉefpastroj Herhor kaj Mefres,
         nomarĥoj de la najbaraj nomesoj kaj la plej altaj oficistoj de Teboj.
         Poste alveturis en durada ĉaro Tutmozis, ĉirkaŭita de l' oficiroj de la
         gvardio, kaj en la fino, lia sankteco Ramzes XIII.</p>

         <p class="p">Akompanis lin: la granda skribisto, ĉefo de la arkpafistoj, ĉefo de
         la rajdistaro, granda trezoristo, ĉefpastro Sem kaj la
         generaloj adjutantoj.</p>

         <p class="p">Kiam ĉiuj ĉi eminentuloj kunvenis en la salono de la antaŭuloj de
         Antef, aperis Hebron en blankaj vestoj kun multenombra sekvantaro
         de amikinoj kaj servistinoj. Ŝia patro, bruliginte incenson antaŭ Amon,
         antaŭ la statuo de sia patro kaj antaŭ Ramzes sidanta sur estrado,
         anoncis, ke li liberigas sian filinon de la patra zorgado kaj donacas al
         ŝi doton. Samtempe li donis al ŝi en ora skatolo akton, konforman
         al sia diro, skribitan sur papiruso en la juĝejo.</p>

         <p class="p">Post mallonga antaŭmanĝo la fianĉino sidiĝis en multekosta
         portilo, portata de ok oficistoj de la nomeso. Antaŭ ŝi iris
         la muzikistoj kaj kantistoj, ĉirkaŭ la portilo la
         altranguloj, kaj post ili granda popolamaso preskaŭ same
         granda, kiel dum la enterigo de la faraono.</p>

         <p class="p">La popolo restis ekster la muro de l' templo, la ĝefianĉoj, faraono
         kaj altranguloj eniris en la kolonan ĉambregon. Herhor
         bruligis incenson antaŭ la vualita statuo de Amon, la
         pastrinoj dancis la sanktan
         dancon, kaj Tutmozis legis de papiruso sekvantan akton:</p>

         <p class="p">"Mi, Tutmozis, ĉefo de la gvardio de lia sankteco Ramzes XIII,
         prenas vin, Hebron, la filinon de la teba nomarĥo Antef, kiel edzinon.
         Mi donas al vi tuj dek talentojn pro tio, ke vi konsentis fariĝi
         mia edzino. Por viaj vestoj mi destinas al vi tri talentojn jare, kaj por
         la hejmaj elspezoj unu talenton monate. El la infanoj, kiujn ni havos,
         la plej aĝa filo heredos la riĉaĵon, kiun mi nun posedas kaj kiun mi
         povas akiri en la estonteco. Se mi ne vivus plu kun vi, eksedziĝus kaj
         prenus alian edzinon, mi estus devigita pagi al vi kvardek talentojn,
         kiujn mi garantias per miaj bienoj. Nia filo, kiam li prenos la havon,
         devos pagi al vi dek kvin talentojn jare. Infanoj, naskitaj
         de alia virino, ne havos rajton je la propraĵo de nia plej
         aĝa filo."
  [<i>Aŭtentika</i>]
</p>

         <p class="p">Nun antaŭeniris la granda juĝisto kaj en la nomo de Hebron legis
         akton, en kiu la juna sinjorino promesis: bone nutri kaj vesti sian
         edzon, zorgi pri lia domo, familio, servistoj, brutoj kaj sklavoj, kaj
         konfidis al la edzo la administradon de la havo, kiun ŝi ricevis kaj
         ricevos de la patro.</p>

         <p class="p">Kiam la aktoj estis legitaj, Herhor donis al Tutmozis pokalon da
         vino.</p>

         <p class="p">La edzo trinkis duonon, Hebron trempis la lipojn, poste ambaŭ ili
         bruligis incenson antaŭ la purpura kurteno.</p>

         <p class="p">Forlasinte la templon de la teba Amon, la geedzoj kaj ilia brila
         sekvantaro iris tra la aleo de l' sfinksoj al la reĝa palaco. Grandaj
         amasoj da popolo kaj soldatoj aklamis ilin, ĵetante florojn
         sur la vojon.</p>

         <p class="p">Ĝis la lasta tago Tutmozis loĝis en la ĉambroj de l' faraono. Sed
         en la tago de la edziĝo la sinjoro donacis al li belan palacon, en la fundo
         de la ĝardeno, ĉirkaŭitan de arbaro de figarboj, mirtoj kaj baobaboj,
         kie la junaj geedzoj povis pasigi la tagojn de la feliĉo, kaŝitaj de la
         homaj okuloj, kvazaŭ apartigitaj de la mondo. En ĉi tiu
         trankvila kaŝejo tiel malofte sin montris la homoj, ke eĉ la
         birdoj ne forkuradis de ili.</p>

         <p class="p">Kiam la geedzoj kaj gastoj troviĝis en la nova loĝejo, oni solenis
         la definitivan ceremonion de l' edziĝo.</p>

         <p class="p">Tutmozis prenis Hebronon je la mano kaj kondukis ŝin al la fajro,
         brulanta antaŭ la statuo de Izido. Mefres verŝis sur la kapon de la
         knabino kuleron da sankta akvo, Hebron tuŝis la fajron per la mano,
         Tutmozis dividis kun ŝi pecon da pano kaj metis sur ŝian fingron sian
         ringon, kiel signon, ke de ĉi tiu momento ŝi fariĝas sinjorino de la
         bienoj, servistoj, brutoj kaj sklavoj de la juna edzo.</p>

         <p class="p">Dume la pastroj kantis himnojn de l' edziĝo kaj portis la statuon
         de la dia Izido tra la tuta domo. La pastrinoj dancis la sanktajn
         dancojn.</p> 

         <p class="p">La tago estis finita per spektakloj kaj granda festeno, dum kiu ĉiuj
         rimarkis, ke Hebron senĉese akompanis la faraonon, kaj Tutmozis
         restis malproksime de ŝi kaj nur regalis la gastojn.</p>

         <p class="p">Kiam aperis la steloj, la sankta Herhor forlasis la festenon, kaj
         baldaŭ post li foriris nerimarkite kelkaj plej grandaj altranguloj. Kaj
         ĉirkaŭ la noktomezo en la subteraĵoj de la templo de Amon kunvenis
         la sekvantaj respektindaj personoj: la ĉefpastroj Herhor, Mefres kaj
         Mentezufis, la plej alta juĝisto de Teboj kaj la nomarĥoj de Abs,
         Horti kaj Emsuĥ.</p>

         <p class="p">Mentezufis ĉirkaŭrigardis la dikajn kolonojn, fermis la pordon,
         estingis la lumojn, kaj restis en la malalta ĉambro nur unu lampo,
         brulanta antaŭ la statuo de Horus. La altranguloj sidiĝis sur
         tri ŝtonaj benkoj, kaj la nomarĥo Abs diris:</p>

         <p class="p">― Se oni ordonus al mi difini la karakteron de lia sankteco Ramzes
         XIII, vere, mi ne scius tion fari...</p>

         <p class="p">― Frenezulo! ― intermetis Mefres.</p>

         <p class="p">― Ĉu li estas frenezulo, mi ne scias ― diris Herhor. ― En ĉiu
         okazo li estas tre danĝera homo. Asirio jam dufoje rememorigis al
         ni pri la definitiva traktato, kaj hodiaŭ, kiel mi aŭdis,
         komencas maltrankviliĝi pro la armado de Egipto.</p>

         <p class="p">― Ne grave, ne grave ― diris Mefres ― pli danĝere estas, ke ĉi
         tiu malpiulo volas tuŝi la trezorojn de Labirinto.</p>

         <p class="p">― Mi pensas ― diris la nomarĥo de Emsuĥ ― ke pli malbona
         ankoraŭ estas la promesoj, faritaj al la kamparanoj. La enspezoj de
         la ŝtato kaj la niaj ekŝanceliĝos, se la popolaĉo komencos festi ĉiun
         sepan tagon... Kaj se la faraono donus al ili teron...</p>

         <p class="p">― Li estas kapabla fari tion ― murmuretis la ĉefa juĝisto.</p>

         <p class="p">― Ĉu vere?... ― demandis la nomarĥo de Horti. ― Ŝajnas al mi,
         ke li volas sole monon. Se oni cedus al li iom el la trezoroj
         de Labirinto...</p>

         <p class="p">― Ne eble estas ― interrompis Herhor. ― Al la ŝtato minacas
         neniu danĝero, sed nur al la faraono, kaj tio ne estas la sama afero.
         Due, same kiel akvobaro estas forta, ĝis kiam ne trapenetris ĝin flueto
         de akvo, same Labirinto estas plena, ĝis kiam ni ne prenos el ĝi la
         unuan oran pecon. Ĉio sekvus ĝin... Cetere, kiun ni helpos per la
         trezoroj de la dioj kaj ŝtato?... Junulon, kiu malrespektas la religion,
         humiligas la pastrojn kaj ribeligas la popolon. Ĉu li ne
         estas pli danĝera, ol Assar?... Tiu estas barbaro, tio estas
         vera, sed tute ne malutilas nin.</p>

         <p class="p">― Ne estas deca afero, ke la faraono tiel malkaŝe amindumas la
         edzinon de sia favorato, jam en la tago de la edziĝo... ― diris la
         meditanta juĝisto.</p>

         <p class="p">― Hebron mem allogas lin! ― diris la nomarĥo de Horti.</p>

         <p class="p">― Ĉiu virino allogas ĉiujn virojn ― respondis la nomarĥo de
         Emsuĥ. ― Sed la homo ricevis la prudenton por ne peki.</p>

         <p class="p">― Ĉu la faraono ne estas la edzo de ĉiuj virinoj en Egipto? ― 
         murmuretis la nomarĥo de Abs. ― Cetere, la pekoj koncernas la juĝon
         de l' dioj, kaj nin interesas nur la ŝtato...</p>

         <p class="p">― Danĝera!... danĝera!... diris la nomarĥo de Emsuĥ, skuante la
         manojn kaj la kapon. ― Estas neniu dubo, ke la popolaĉo jam
         fariĝis insultema kaj baldaŭ ekribelos. Tiam neniu ĉefpastro
         aŭ nomarĥo estos sendanĝera ne nur je sia povo kaj riĉaĵo,
         sed eĉ je la vivo.</p>

         <p class="p">― Kontraŭ la ribelo ni havas rimedon ― intermetis Mefres.</p>

         <p class="p">― Kian?</p>

         <p class="p">― Antaŭ ĉio oni povas malhelpi la ribelon ― diris Mefres ― se
         ni konigos al la pli prudentaj el la popolo, ke tiu, kiu promesas al
         ili favorojn, estas frenezulo. </p>

         <p class="p">― Li estas homo la plej sana sub la suno! ― murmuretis la
         nomarĥo de Horti. ― Oni devas nur kompreni, kion li
         volas.</p>

         <p class="p">― Frenezulo!... frenezulo!... ― ripetis Mefres. ― Lia pli
         aĝa sampatra frato jam ŝajnigas simion kaj drinkas kun
         paraŝitoj, kaj li komencos fari la samon morgaŭ,
         postmorgaŭ...</p>

         <p class="p">La nomarĥo de Horti petis la parolon:</p>

         <p class="p">― Estas malbona kaj neprudenta rimedo proklami frenezulo homon
         de sana animo. Ĉar kiam la popolo rimarkos la mensogon, ĝi ĉesos
         kredi al ni en ĉio, kaj tiam nenio haltigos la ribelon.</p>

         <p class="p">― Se mi diras, ke Ramzes estas frenezulo, mi devas havi pruvojn
         ― diris Mefres. ― Kaj nun aŭskultu!</p>

         <p class="p">La altranguloj ekmoviĝis sur la benkoj.</p>

         <p class="p">― Diru al mi ― daŭrigis Mefres ― ĉu homo de sana animo
         kuraĝus, estante kronprinco, publike batali kontraŭ bovo,
         en ĉeesto de kelke da miloj da Azianoj? Ĉu prudenta
         princo, Egiptano, vagus nokte
         al fenicia templo? Ĉu li forpuŝus sen motivo, inter la sklavinojn sian
         unuan virinon, kio estis kaŭzo de morto ŝia kaj de ŝia
         infano...</p>

         <p class="p">La ĉeestantoj ekmurmuris de teruro.</p>

         <p class="p">― Ĉion ĉi ― daŭrigis la ĉefpastro ― ni vidis en Pi-Bast: mi kaj
         Mentezufis estis atestantoj de la drinkulaj festenoj, dum
         kiuj la kronprinco, jam duone freneza, blasfemis kontraŭ la
         dioj kaj ofendis la pastrojn...</p>

         <p class="p">― Tiel estis ― jesis Mentezufis.</p>

         <p class="p">― Kaj kion vi pensas ― diris varmiĝante Mefres ― ĉu homo sana
         je la spirito, estante ĉefa militestro, forlasus la armeon, por persekuti
         kelke da libiaj banditoj?... Mi preterpasas multajn malpli
         gravajn aferojn, ekzemple la projekton donaci al la
         kamparanoj festojn kaj teron, kaj mi demandas vin: ĉu mi
         povas ne nomi freneza homon, kiu faris
         tiom da malsaĝaĵoj, sen motivo, por plezuro!...</p>

         <p class="p">La ĉeestantoj silentis, la nomarĥo de Horti estis malĝoja.</p>

         <p class="p">― Oni devas konsideri ― intermetis la plej alta juĝisto ― por ne
         esti maljusta al li...</p>

         <p class="p">Nun ekparolis Herhor.</p>

         <p class="p">― La sankta Mefres faras al li grandan favoron ― diris li
         per kategoria tono ― nomante lin frenezulo. En la kontraŭa
         okazo ni devus rigardi lin kiel perfidulon... </p>

         <p class="p">La ĉeestantoj faris maltrankvilan movon.</p> 

         <p class="p">― Jes, la homo nomata Ramzes XIII, estas perfidulo, ĉar ne
         li elektas spionojn kaj ŝtelistojn por trovi la vojon al la trezorejoj de
         Labirinto, ne nur li forpuŝas la traktaton kun Asirio, traktaton ne
         necesan por Egipto...</p>

         <p class="p">― Gravaj kulpigoj! ― diris la juĝisto.</p>

         <p class="p">― Sed krom tio, aŭskultu, li interkonsentas kun la malnoblaj
         Fenicianoj pri fosado de kanalo inter Ruĝa kaj Meza maro! Ĉi tiu
         kanalo estas la plej granda minaco por Egipto, ĉar nia lando, en
         momento, povas esti subakvigita! Ne nur la trezoroj de Labirinto
         sed niaj temploj, domoj, kampoj, ses milionoj da malsaĝaj, sed
         senkulpaj homoj, fine nia vivo kaj la vivo de niaj infanoj
         estus en danĝero...</p>

         <p class="p">― Se estas tiel!... ― eksopiris la nomarĥo de Horti.</p>

         <p class="p">― Mi kaj la nobla Mefres certigas, ke estas tiel, kaj ke ĉi tiu
         sola homo amasigis en siaj manoj tiajn danĝerojn, kiaj neniam
         ankoraŭ minacis Egipton... Jen kial ni kunvokis vin, respektindaj viroj,
         por trovi rimedojn de l' savo... Sed ni devas agi rapide, ĉar la 
         intencoj de ĉi tiu homo galopas antaŭen, kiel vento en la dezerto, kaj
         faru la dioj, ke ili ne superŝutu nin...</p>

         <p class="p">Por unu momento en la krepuska ĉambro ekregis silento.</p>

         <p class="p">― Kion konsili? ― diris la nomarĥo de Emsuĥ. ― Ni vivas en
         niaj nomesoj, malproksime de la kortego kaj krom tio ne sole ne
         konas la intencojn de ĉi tiu frenezulo, sed ni eĉ ne suspektis, ni preskaŭ
         ne kredas... Tial mi pensas, ke plej bone estas lasi la aferon al vi,
         noblaj Herhor kaj Mefres. Vi trovis la malsanon, vi serĉos sanigilon
         kaj aplikos ĝin... Kaj se maltrankviligas vin la grandega respondeco,
         prenu kiel helpanton la plej altan juĝiston...</p>

         <p class="p">― Jes!... Jes!... li diras la veron... ― aprobis la
         ekscititaj altranguloj.</p> 

         <p class="p">Mentezufis eklumigis torĉon kaj metis sur la tablo antaŭ la statuo
         de l' dio papiruson, sur kiu oni skribis sekvantan akton: Kaŭze de
         la danĝeroj, minacantaj la ŝtaton, la povo de la sekreta konsilantaro
         transpasas en la manojn de Herhor, al kiu oni aligas kiel helpantojn
         Mefreson kaj la plej altan juĝiston.</p>

         <p class="p">La akton, subskribitan de la ĉeestantaj altranguloj, oni
         ŝlosis en skatolo kaj kaŝis sub la altaro.</p>

         <p class="p">Krom tio, ĉiu el la sep partoprenantoj ĵure promesis plenumi ĉiujn
         ordonojn de Herhor kaj altiri en la konspiron dek
         altrangulojn. Herhor promesis prezenti al ili pruvojn, ke
         Asirio insistas pri la traktato,
         ke la faraono ne volas ĝin subskribi, ke li interkonsentas
         kun Fenicianoj pri la konstruo de la kanalo kaj ke li volas
         perfide penetri en Labirinton.</p> 

         <p class="p">― Mia vivo kaj honoro estas en viaj manoj ― finis Herhor. ― Se
         tio, kion mi diris, estas malvera, vi kondamnos min al la morto, kaj
         mian korpon al la bruligo.</p>

         <p class="p">Nun neniu plu dubis, ke la ĉefpastro diris la veron. Ĉar neniu
         Egiptano riskus sian korpon je la bruligo -- sian animon je
         la pereo.</p>

         <p class="p">Kelke da tagoj post la edziĝo Tutmozis pasigis kun Hebron, en la
         palaco, donacita de la faraono. Sed ĉiuvespere li venis en la kazernon
         de la gvardio, kie li tre gaje pasigis la noktojn kun la oficiroj kaj
         dancistinoj.</p>

         <p class="p">De tia konduto liaj kolegoj konkludis, ke Tutmozis edziĝis
         kun Hebron nur pro la doto, kio cetere mirigis neniun.</p>

         <p class="p">Post kvin tagoj Tutmozis venis al la faraono kaj anoncis, ke li
         povas repreni la servadon. Nun do li vizitis sian edzinon nur ĉe la
         taga lumo, kaj nokte li restis garde apud la ĉambro de l'
         sinjoro.</p>

         <p class="p">Foje vespere la faraono diris al li:</p> 

         <p class="p">― Mia palaco havas tiom da anguloj, ke oni povas spioni kaj
         aŭskulti, ke ĉiu mia ago estas observata. Eĉ al mia
         respektinda patrino ree komencas paroli voĉoj, kiuj jam
         eksilentis en Memfiso, kiam mi dispelis la pastrojn... Kaj
         tial ― daŭrigis lia sankteco ― mi povas
         akcepti neniun ĉe mi, sed mi devas forlasi la palacon kaj en
         sendanĝera loko interkonsiliĝi kun miaj servistoj...</p>

         <p class="p">― Ĉu mi devas sekvi vian sanktecon? ― demandis Tutmozis,
         vidante, ke la faraono serĉas mantelon.</p>

         <p class="p">― Ne. Vi devas resti ĉi tie kaj gardi mian ĉambron, por ke neniu
         eniru. Enlasu neniun, eĉ mian patrinon, eĉ la ombron de mia eterne
         vivanta patro... Diru, ke mi dormas kaj volas neniun vidi.</p>

         <p class="p">― Estos, kiel vi diris ― respondis Tutmozis, surmetante al li 
         mantelon kun kapuĉo.</p> 

         <p class="p">Poste li estingis la lumon en la dormoĉambro, kaj la faraono eliris
         tra flanka pordo.</p>

         <p class="p">En la ĝardeno Ramzes haltis kaj atente ĉirkaŭrigardis. Poste, 
         kredeble sin orientinte, li komencis rapide iri al la palaco, donacita
         al Tutmozis.</p>

         <p class="p">Post kelke da minutoj de irado, en la ombra aleo li renkontis iun,
         kiu sin starigis antaŭ li kaj demandis:</p>

         <p class="p">― Kiu iras?</p>

         <p class="p">― Nubio ― respondis la faraono.</p> 

         <p class="p">― Libio ― respondis la demandanto kaj subite posteniĝis, kvazaŭ
         timigita.</p> 

         <p class="p">Tio estis gvardia oficiro. La monarĥo rigardis lin unu momenton
         kaj ekkriis:</p> 

         <p class="p">― Ah, tio estas Eunana!... Kion vi faras ĉi tie?</p>

         <p class="p">― Mi ĉirkaŭiras la ĝardenojn. Mi faras tion kelke da fojoj ĉiunokte
         ĉar iafoje englitas ŝtelistoj. </p>

         <p class="p">La faraono pensis momenton kaj diris:</p>

         <p class="p">― Vi agas prudente. Sed memoru, ke la unua devo de la gvadisto
         estas silenti... Ŝteliston elpelu, sed se vi renkontus ian altrangan
         personon, ne haltigu ĝin kaj silentu, ĉiam silentu... Eĉ se... tio estus
         la ĉefpastro Herhor mem!...</p>

         <p class="p">― Ho sinjoro ― ekkriis Eunana ― nur ne ordonu al mi
         honori nokte Herhoron aŭ Mefreson... Mi ne scias, ĉu ĉe ilia
         vido la glavo mem ne elsaltus el mia ingo...</p>

         <p class="p">Ramzes ekridetis.</p>

         <p class="p">― Via glavo estas mia ― respondis li ― kaj nur tiam povas eliĝi
         el la ingo, kiam mi ordonos.</p>

         <p class="p">Li faris al Eunana kaposignon kaj daŭrigis la vojon.</p>

         <p class="p">Post kvaronhora erarvagado sur malĝustaj vojetoj, la faraono
         atingis pordon, kaŝitan en densaĵo. Ŝajnis al li, ke li aŭdis bruon
         kaj li demandis mallaŭte:</p>

         <p class="p">― Hebron?...</p>

         <p class="p">Renkonte al li elkuris figuro, vestita ankaŭ per nigra mantelo. Ŝi
         alkuris al Ramzes kaj ekpendis sur lia kolo, murmuretante:</p>

         <p class="p">― Tio estas vi?... vi?... Kiel longe mi atendis!...</p>

         <p class="p">La faraono sentis, ke ŝi elglitas el lia ĉirkaŭpreno, li do prenis ŝin
         sur la brakojn kaj portis en laŭbon. En ĉi tiu momento la mantelo
         falis de li. Ramzes momenton trenis ĝin post si, sed fine
         lasis ĝin.</p>

         <p class="p">En la sekvinta tago la respektinda sinjorino Nikotris alvokis
	 Tutmozison. La favorato de l' faraono ektimis, rigardante
	 ŝin. La reĝino estis terure pala; ŝiaj okuloj eniĝis en la
	 kavojn, ŝajnis preskaŭ senkonsciaj.</p>

         <p class="p">― Sidiĝu ― diris ŝi, montrante al li tabureton apud sia
            apogseĝo.</p>

         <p class="p">Tutmozis ŝanceliĝis.</p> 

         <p class="p">― Sidiĝu! Kaj... Kaj ĵuru, ke vi ripetos al neniu, tion, kion mi
         diros al vi...</p>

         <p class="p">― Per la ombro de mia patro... ― diris li.</p>

         <p class="p">― Aŭskultu ― parolis la reĝino mallaŭte ― mi estis por vi preskaŭ
         patrino... Se do vi perfidus la sekreton, la dioj punus vin... Ne... Ili
         nur faligus sur vian kapon parton de la malfeliĉegoj, kiuj pendas
         super nia gento... .</p>

         <p class="p">Tutmozis aŭskultis kun mirego.</p>

         <p class="p">"Ŝi freneziĝis?..." ― pensis li kun teruro.</p>

         <p class="p">― Rigardu ĉi tiun fenestron ―
         daŭrigis ŝi ― ĉi tiun
         arbon... Ĉu
         vi scias, kiun mi vidis hodiaŭ nokte sur ĉi tiu
         arbo, antaŭ la fenestro?...</p>


         <p class="p">― Ĉu la sampatra frato de lia sankteco venis Tebojn?...</p>

         <p class="p">― Tio ne estis tiu ― murmuretis ŝi plorante. ― Tio estis li mem...
         mia Ramzes!...</p>

         <p class="p">― Sur la arbo?... Hodiaŭ nokte?...</p>

         <p class="p">― Jes! La lumo de la torĉo falis rekte sur lian vizaĝon kaj figuron...
         Li havis tunikon kun blankaj kaj bluaj strioj... frenezan rigardon...
         li ridis sovaĝe, kiel tiu, malfeliĉa lia frato, kaj diris:
         "Rigardu, patrino, mi jam scias flugi, kion sciis nek Seti,
         nek Ramzes Granda, nek Ĥeops... Rigardu, kiel al mi kreskas
         flugiloj!..." Li etendis al mi la
         manojn, kaj mi senkonscia de doloro, tuŝis tra la fenestro
         liajn manojn, lian vizaĝon, kovritan de malvarma
         ŝvito... Fine li deglitis de la arbo kaj forkuris...</p>

         <p class="p">Tutmozis aŭskultis terurita. Subite li frapis sin je la
         frunto.</p>

         <p class="p">― Tio ne estis Ramzes! ― diris li kategorie. ― Tio estis homo,
         kiu tre, tre similas lin, malnobla Greko, Likon, kiu mortigis lian
         filon, kaj hodiaŭ estas en la manoj de l' ĉefpastroj!... Tio ne estis
         Ramzes!... Tio estas krimo de la malnoblaj Herhor kaj
         Mefres...</p>

         <p class="p">Sur la vizaĝo de la reĝino ekbrilis espero, sed nur por unu
         momento.</p>

         <p class="p">― Ĉu mi ne rekonus mian filon?...</p>

         <p class="p">― Likon, oni diras, estas ekstreme simila al li ― diris
          Tutmozis.</p>

         <p class="p">― Tio estas afero de l' pastroj... Malnoblaj!... Morto estas
         tro malmulte por ili...</p>

         <p class="p">― Do la faraono dormis la hodiaŭan nokton en sia ĉambro? ― 
         subite demandis la reĝino.</p>

         <p class="p">Tutmozis konfuziĝis kaj mallevis la okulojn.</p>

         <p class="p">― Li do ne dormis?</p>

         <p class="p">― Li dormis... ― diris la favorato per malcerta voĉo.</p>

         <p class="p">― Vi mensogas! Sed diru al mi, ĉu li ne havis tunikon kun blankaj
         kaj bluaj strioj?...</p>

         <p class="p">― Mi ne memoras... ― murmuretis Tutmozis.</p>

         <p class="p">― Ree vi mensogas... Kaj ĉi tiu mantelo... diru, ke ĝi ne estas
         mantelo de mia filo... Mia sklavo trovis ĝin sur la sama
         arbo...</p>

         <p class="p">La reĝino salte leviĝis kaj prenis el kesto brunan mantelon kun
         kapuĉo. En la sama momento Tutmozis rememoris, ke la faraono
         revenis noktomeze, sen mantelo, kaj eĉ klarigis al  li, ke li
         perdis la mantelon en la ĝardeno...</p>

         <p class="p">Li ŝanceliĝis, pensis, fine respondis kategorie:</p> 

         <p class="p">― Ne, reĝino. Tio ne estas la faraono. Tio estas Likon kaj la krimo
         de l' pastroj, pri kiu oni devas tuj raporti al lia
         sankteco...</p>

         <p class="p">― Kaj se tio estis Ramzes?... ― ree demandis la reĝino, kvankam
         en ŝiaj okuloj jam estis videbla brilo de la espero.</p>

         <p class="p">Tutmozis konfuziĝis. Lia suspekto pri Likon estis saĝa kaj povis
         esti prava; sed ne mankis montroj, ke la reĝino vidis Ramzeson. Li
         ja revenis en sian loĝejon post la noktomezo, havis tunikon kun
         blankaj kaj grizaj strioj, perdis la mantelon... Lia frato jam estis
         freneza, kaj fine ĉu en tiu okazo povus erari la koro de
         patrino?...</p> 

         <p class="p">Kaj subite en la animo de Tutmozis vekiĝis duboj, implikitaj kaj
         kunvolvitaj, kiel nido de venenaj serpentoj.</p>

         <p class="p">Feliĉe, dum li ŝanceliĝis, kuraĝo revenis en la koron de l'
         reĝino.</p>

         <p class="p">― Bone, ke vi rememorigis al mi ĉi tiun Likonon... Mi memoras!...
         Kaŭze de li Mefres suspektis Ramzeson pri idmortigo, kaj hodiaŭ
         eble li uzas lin por malhonori la sinjoron... En ĉiu okazo al neniu eĉ
         unu vorton pri tio, kion mi konfidis al vi... Se Ramzes... se li vere
         estus ŝarĝita per tia malfeliĉo, eble ĝi estas nur momenta... oni ne
         povas humiligi lin, disvastigante tiajn novaĵojn, oni eĉ ne povas sciigi
         al li tion!... Se tio estas krimo de la pastroj, ni devas
         esti singardaj. Kvankam... la homoj, kiuj uzas tiajn fortojn, ne povas esti
         fortaj...</p>

         <p class="p">― Mi esploros tion ― interrompis Tutmozis ― sed kiam mi
         konvinkiĝos...</p>

         <p class="p">― Nur ne parolu pri tio al Ramzes, mi petegas vin per la ombro
         de viaj patroj!... ― ekkriis la reĝino, kunmetante la manojn. ― La
         faraono ne pardonus al ili, transdonus ilin al tribunalo, kaj tiam devus
         okazi unu el du malfeliĉoj: aŭ oni kondamnus al la morto la plej
         altajn pastrojn de la ŝtato, aŭ la tribunalo senkulpigus ilin... Kaj
         tiam?... Kontraŭe, Likonon persekutu kaj mortigu sen kompato, kiel
         rabobeston, kiel serpenton...</p>

         <p class="p">Tutmozis adiaŭis la reĝinon, multe pli trankvilan; kontraŭe, liaj
         duboj kreskis.</p>

         <p class="p">"Se la malnobla Greko vivas ankoraŭ, malgraŭ la malliberejo de l'
         pastroj ― pensis li ― antaŭ ĉio, anstataŭ grimpi sur arboj kaj sin
         montri al la reĝino, li preferus forkuri... Mi mem faciligus al li la
         forkuron kaj superverŝus per rekompencoj, se li konfesus al mi la
         veron kaj serĉus rifuĝejon kontraŭ ĉi tiuj friponoj... Sed la tuniko, la
         mantelo?... Kial erarus la patrino?"</p>

         <p class="p">De tiu tago Tutmozis evitis la faraonon kaj ne kuraĝis rigardi en
         liajn okulojn... Kaj ĉar Ramzes ankaŭ estis ĝenata, ŝajnis do, ke la
         koraj rilatoj malvarmiĝis.</p>

         <p class="p">Sed foje vespere la sinjoro ree alvokis la favoraton.</p>

         <p class="p">― Mi devas ― diris li ― interparoli kun Hiram pri gravaj aferoj,
         mi do eliras. Restu garde ĉi tie, apud mia dormoĉambro, kaj se iu
         volus paroli kun mi, ne enlasu lin...</p>

         <p class="p">"Eble ― pensis li ― la pastroj venenis lin per hiskiamo, kaj li,
         sentante, ke proksimiĝas eksplodo de la malsano, forkuras el la
         domo?... Ah, ni vidos."</p>

         <p class="p">Efektive, li ekvidis. La faraono revenis malfrue post la noktomezo;
         li havis sur si mantelon, sed... ne sian, soldatan.</p>

         <p class="p">Tutmozis ektimis kaj ne dormis ĝis la mateno, atendante, ke baldaŭ
         alvokos lin la reĝino. La reĝino ne faris tion, sed dum la matena
         revuo de la gvardio, la oficiro Eunana petis de sia ĉefo minuton de
         interparolado.</p> 

         <p class="p">Kiam ili restis solaj en aparta ĉambro, Eunana falis al la piedoj
         de Tutmozis, petegante, ke li ripetu al neniu liajn vortojn.</p>

         <p class="p">― Kio okazis... ― demandis Tutmozis, sentante malvarmon en
         la koro.</p>

         <p class="p">― Ĉefo! ― diris Eunana ― hieraŭ en la ĝardeno mi vidis homon,
         kiu kuris nuda kaj kriis per nehoma voĉo... Oni alkondukis lin al mi
         kaj ĉefo... mortigu min!...</p>

         <p class="p">Eunana ree falis al la piedoj de Tutmozis.</p>

         <p class="p">― Ĉi tiu nuda homo... ĉi tiu... mi ne povas diri...</p>

         <p class="p">― Kiu li estis?... ― demandis la terurita Tutmozis.</p>

         <p class="p">― Mi diros nenion plu!... ― ĝemis Eunana. Mi demetis mian
	 mantelon kaj kovris la sanktan nudecon... Mi volis rekonduki
	 lin en la palacon, sed... sed la sinjoro ordonis al mi resti
	 kaj silenti... silenti!...</p>

         <p class="p">― Kaj kien li iris?...</p>

         <p class="p">― Mi ne scias... ne rigardis kaj ne permesis rigardi al la
         soldatoj... Li malaperis ie en la ĝardeno... Mi avertis
         miajn homojn ke... ili nenion vidis... nenion aŭdis... kaj
         se iu aŭdis aŭ vidis, li tuj estos sufokita... </p>

         <p class="p">Dume Tutmozis sukcesis ekregi sin.</p>

         <p class="p">― Mi ne scias ― diris li malvarme ― mi ne scias kaj mi komprenas
         nenion de tio, kion vi rakontis al mi. Sed memoru, ke mi
         foje kuris nuda, kiam mi trinkis tro multe da vino, kaj ke mi
         avare rekompencis tiujn, kiuj min ne vidis. La kamparanoj, Eunana,
         kaj la laboristoj ĉiam iras nudaj. La grandaj sinjoroj nur tiam, kiam
         tio plaĉas al ili. Kaj se mi aŭ iu el la altranguloj ekdezirus stariĝi sur
         la kapo, saĝa kaj pia oficiro ne devus miri.</p>

         <p class="p">― Mi komprenas ― respondis Eunana, fikse rigardante la
         ĉefon. ― Kaj ne nur mi ripetos tion al miaj soldatoj, sed eĉ
         tuj, en la hodiaŭa nokto, mi promenos nuda en la ĝardeno, por
         ke ili sciu, ke la superuloj havas la rajton fari, kion ili
         volas...</p>

         <p class="p">Malgraŭ la malgranda nombro da personoj, kiuj vidis la faraonon
         aŭ lian samulon en stato de frenezo, la novaĵo pri la strangaj okazoj
         tre rapide disvastiĝis. Post kelke da tagoj ĉiuj loĝantoj de Teboj, la
         paraŝitoj kaj akvoportantoj, la komercistoj kaj skribistoj, murmuretis,
         ke sur Ramzeson falis la malfeliĉo, kiu forigis de la trono liajn
         fratojn.</p>

         <p class="p">La timo kaj la respekto al la faraono estis tiel granda, ke oni ne
         kuraĝis paroli pri tio laŭte, precipe inter fremdaj homoj. Tamen, ĉiuj
         sciis pri tio, ĉiuj ekster Ramzes mem!</p>

         <p class="p">Sed plej strange estis, ke la novaĵo tre rapide trakuris la tutan
         landon, kio pruvis, ke ĝi disvastiĝis per la temploj. Nur la pastroj
         posedis la sekreton interkomunikiĝi dum dekkelko da horoj, de unu
         ekstremo de Egipto al alia.</p>

         <p class="p">Al Tutmozis neniu parolis rekte pri la teruraj novaĵoj. Sed la ĉefo
         de la faraona gvardio sentis ilian ekzistadon ĉe ĉiu
         paŝo. Per la konduto de la personoj, kun kiuj li estis en
         rilatoj, li divenis, ke la servistoj, sklavoj, soldatoj,
         liveristoj de la kortego parolas pri la frenezo
         de la monarĥo, silentante nur por la momento, en kiu povus ilin aŭdi
         superulo.</p>

         <p class="p">Fine Tutmozis, malpaciencigita kaj timigita decidiĝis paroli pri tio
         kun la teba nomarĥo.</p>

         <p class="p">Veninte en lian palacon, li trovis Antefon kuŝanta sur kanapo, en
         ĉambro, kies duono estis kvazaŭ ĝardeno, plena de maloftaj
         kreskaĵoj. En la mezo ŝprucis fontano; en la anguloj staris
         statuoj de dioj,
         sur la muroj estis pentrita la historio de la agoj de la glora nomarĥo.
         Nigra sklavo, staranta ĉe lia kapo, malvarmigis la sinjoron
         per ventumilo el strutaj plumoj; sur la planko sidis la
         skribisto de la nomeso kaj legis raporton.</p>

         <p class="p">Tutmozis havis tiel malĝojan mienon, ke la nomarĥo tuj forsendis
         la skribiston kaj sklavon, kaj leviĝinte de la kanapo, trarigardis ĉiujn
         angulojn de la ĉambro, por kontroli, ĉu iu ne aŭskultas.</p>

         <p class="p">― Glora patro de Hebron, mia respektinda edzino ― komencis
         Tutmozis ― per via konduto mi vidas, ke vi, divenas, pri
         kio mi volas paroli?...</p>

         <p class="p">― La nomarĥo de Teboj ĉiam devas esti singardema ― respondis
         Antef. ― Mi supozas ankaŭ, ke la ĉefo de la gvardio de lia sankteco
         ne povis honori min per sia vizito por malgrava afero. </p>

         <p class="p">Momenton ili rigardis unu la alian. Fine Tutmozis sidiĝis
         apud la bopatro kaj murmuretis:</p>

         <p class="p">― Ĉu vi aŭdis la malnoblajn novaĵojn, kiujn la malamikoj de la
         ŝtato disportas pri nia estro?...</p>

         <p class="p">― Se temas pri mia filino Hebron ― rapide respondis la nomarĥo
         ― mi rememorigas al vi, ke hodiaŭ vi estas ŝia sinjoro kaj ne povas
         postuli, ke mi...</p>

         <p class="p">Tutmozis malzorge svingis la manon.</p>

         <p class="p">― Malnoblaj homoj ― diris la bofilo ― disvastigas la famon, ke
         la faraono estas freneza... Ĉu vi aŭdis pri tio, mia
         patro?...</p>

         <p class="p">Antef balancis kaj turnis la kapon, kio povis same bone signifi
         jeson aŭ neon. Fine li diris.</p>

         <p class="p">― La malsaĝo estas senlima, kiel la oceano, ĝi povas enteni
         ĉion.</p>

         <p class="p">― Tio ne estas malsaĝaĵo, sed krimo de la pastroj, kiuj posedas
         homon, similan al lia sankteco, kaj uzas lin por malnobiaj
         agoj.</p>

         <p class="p">Li rakontis al la nomarĥo la historion de la Greko Likon kaj lian
         krimon en Pi-Bast.</p>

         <p class="p">― Pri tiu Likon, kiu mortigis la infanon de la kronprinco, mi aŭdis
         ― respondis Antef. ― Sed kie vi havas pruvojn, ke Mefres malliberigis
         Likonon en Pi-Bast, ke li venigis lin Tebojn kaj ke li ellasas lin en
         la reĝajn ĝardenojn, por ke li tie ludu la rolon de la
         ― faraono freneziĝinta?...</p> 

         <p class="p">― Ĝuste tial mi demandas vian ekscelencon: kion fari?... Mi ja
         estas la ĉefo de la gvardio kaj mi devas gardi la honoron kaj
         la personon de nia sinjoro.</p>

         <p class="p">― Kion fari... kion fari?... ― ripetis Antef. ― Antaŭ ĉio, zorgi,
         ke la abomenaj novaĵoj ne atingu la orelojn de l' faraono...</p>

         <p class="p">― Kial?</p>

         <p class="p">― Ĉar okazus granda malfeliĉo. Se nia sinjoro ekaŭdos, ke Likon
         en lia nomo ludas la rolon de frenezulo, li terure
         ekkoleros!... Kompreneble li turnos sin kontraŭ Mefres kaj
         Herhor... Eble li nur insultos ilin, eble malliberigos, eĉ
         mortigos... Kion ajn li faros, li faros
         sen pruvoj, kaj tiam? La hodiaŭa Egipto ne amas plu fari oferojn
         al la dioj, sed ĝi ankoraŭ stariĝos ĉe la flanko de l' pastroj, kontraŭ kiuj
         oni maljuste agis... kaj tiam?... Ĉar mi pensas ― aldonis
         li, proksimiginte la buŝon al la orelo de Tutmozis ― ĉar mi
         pensas, ke tio estus la fino de la dinastio...</p>

         <p class="p">― Kion do fari?...</p>

         <p class="p">― Ĉiam la samon! ― ekkriis Antef. ― Trovu Likonon, pruvu, ke
         Mefres kaj Herhor kaŝis lin kaj ordonis al li ludi la rolon de la faraono
         freneziĝinta... Tion vi povas fari, se vi volas konservi la favoron de
         lia sankteco. Pruvojn, kiel eble plej multe da pruvoj!.. Ĉi tie ne estas
         Asirio, nenion vi povas fari kontraŭ la ĉefpastroj sen la plej alta
         tribunalo, kaj neniu tribunalo kondamnos ilin sen palpeblaj pruvoj!...
         Cetere, ĉu vi estas certa, ke oni ne donis al la faraono frenezigan
         venenon?... Tio ja estus pli simpla, ol sendi nokte homon, kiu konas
         nek la signalvortojn, nek la palacon kaj ĝardenojn... Mi diras al vi:
         pri Likon mi aŭdis de konfidinda buŝo, de Hiram. Sed mi ne
         komprenas, kiel Likon povus fari en Teboj tiajn mirindaĵojn.</p>

         <p class="p">― Ah, ah!... ― interrompis Tutmozis. ― Kie estas Hiram?</p>

         <p class="p">― Tuj post via edziĝo li forveturis Memfison, kaj antaŭ kelke da
         tagoj li jam estis en Hiten.</p>

         <p class="p">Tutmozis ree konfuziĝis.</p>

         <p class="p">"En la nokto ― pensis li ― kiam al Eunana oni alkondukis tiun
         nudan homon, la faraono diris, ke li iras al Hiram. Kaj ĉar Hiram 
         ne estis en Teboj, do?... Do lia sankteco jam en tiu horo ne sciis mem,
         kion li parolas!"</p>

         <p class="p">Tutmozis revenis hejmen tute konfuzita. Li ne nur ne sciis, kion
         fari en ĉi tiu eksterordinara situacio, sed eĉ, kion pensi pri ĝi? Dum
         la interparolado kun la reĝino Nikotris li estis certa, ke en
         la ĝardenoj sin montris Likon, sed hodiaŭ liaj duboj kreskis.</p>

         <p class="p">Kaj se dubis Tutmozis, la favorato, kiu konstante vidis Ramzeson,
         kio fariĝis en la koroj de fremdaj homoj?... La plej fervoraj
         partianoj de la faraono kaj de liaj intencoj devis ŝanceliĝi,
         aŭdante de ĉiuj flankoj, ke la monarĥo estas freneza.</p> 

         <p class="p">Tio estis la unua bato, falinta sur Ramzeson, de la
         pastroj. Negrava per si mem, ĝi havis nemezureblajn sekvojn.</p>

         <p class="p">Tutmozis ne sole dubis, sed ankaŭ suferis. Malgraŭ la malserioza
         ŝajno, li havis noblan kaj energian karakteron. Hodiaŭ de kiam oni
         atencis la honoron kaj povon de lia sinjoro, la senaktiveco turmentis
         lin. Ŝajnis al li, ke li estas komandanto de citadelo, kiun subfosas la
         malamiko, kaj li rigardas tion senpova!...</p>

         <p class="p">Ĉi tiu penso tiel turmentis Tutmozison, ke sub ĝia influo venis al
         li kuraĝa ideo. Renkontinte foje la ĉefpastron Semon, li
         diris al li:</p>

         <p class="p">― Ĉu via ekscelenco aŭdis la famojn, kiuj rondiras pri nia
         sinjoro?...</p>

         <p class="p">― La faraono estas juna, povas do rondiri pri li diversaj fabeloj ― 
         respondis Sem, strange rigardante Tutmozison. ― Sed tiaj aferoj ne
         koncernas min; mi anstataŭas lian sanktecon en la servado al la dioj,
         mi plenumas tion plej bone, kiel mi povas, kaj la aliaj
         aferoj ne interesas min.</p>

         <p class="p">― Mi scias, ke via ekscelenco estas fidela servisto de la faraono ― 
         daŭrigis Tutmozis ― kaj mi ne havas la intencon min miksi en la
         pastrajn sekretojn. Sed mi devas turni vian atenton al unu malgranda
         fakto... Mi eksciis tute certe, ke la sankta Mefres kaŝas Likonon,
         Grekon, kiun ŝarĝas du krimoj: li estas la mortiginto de la faraona
         filo kaj li tro similas lian sanktecon... La sankta Mefres ne altiru
         la malhonoron sur la respektindan pastraron kaj plej baldaŭ transdonu
         la krimulon al la tribunalo. Ĉar se ni trovos Likonon, mi ĵuras, ke
         Mefres perdos ne sole la oficon, sed la kapon. En nia ŝtato oni ne
         povas senpune ŝirmi banditojn kaj kaŝi homojn, similajn al la plej
         alta estro!...</p>

         <p class="p">Sem, en kies ĉeesto Mefres forprenis Likonon de la polico,
         konfuziĝis, eble timante, ke oni suspektos lin, kiel
         kunulon. Tamen li respondis:</p>

         <p class="p">― Mi penos averti la sanktan Mefreson pri ĉi tiuj suspektoj,
         malhonoraj por li. Sed ĉu via ekscelenco scias, kio
         minacas homon, kulpigantan iun pri krimo?</p>

         <p class="p">― Mi scias kaj mi akceptas la respondecon. Sed mi estas tiel certa
         pri tio, kion mi diras, ke mi tute ne zorgas pri la sekvoj de miaj
         suspektoj. La maltrankvilon mi lasas al la sankta Mefres kaj
         mi deziras al li, ke mi ne bezonu transpasi de l' avertoj al
         la agoj.</p>

         <p class="p">La interparolado donis fruktojn: de tiu tago oni eĉ unu fojon ne
         vidis la samulon de l' faraono.</p>

         <p class="p">Sed la famoj ne eksilentis, kaj Ramzes XIII sciis nenion pri
         ili.</p>

         <p class="p">Ĉar Tutmozis, timante, ke la sinjoro akre atakos la pastrojn, informis
         lin pri nenio.</p>

<hr>
<div class="footer">
<a href="XIII.html">ĈAPITRO XIII&nbsp;&gt;&gt;</a>
</div>
</body>
</html>
