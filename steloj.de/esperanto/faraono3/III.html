<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO III</h3>
</title>
</head>
<body background="../bld/papero.jpg">
<div class="header">
<span class="header_left"><a href="II.html">&lt;&lt;&nbsp;ĈAPITRO II</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO III</h3>

         <p class="first_p">La soldataj, starantaj garde en la antaŭĉambro, anoncis Pentueron.
         La pastro falis antaŭ la faraono sur la vizaĝon kaj demandis
         pri ordonoj.</p>

         <p class="p">― Mi ne volas ordoni, sed peti vin ― diris la sinjoro. ― Vi scias,
         oni ribelas!... Ribelas la kamparanoj, metiistoj, eĉ malliberuloj... Ĉie
         ribeloj, de la maro ĝis la minejoj... Mankas nur unu afero, ke ribelu
         miaj soldatoj kaj proklamu faraono... ekzemple Herhoron!...</p>

         <p class="p">― Vivu eterne, via sankteco! ― respondis la pastro. ― Ne ekzistas
         en Egipto homo, kiu ne oferus sian vivon por vi kaj ne benus vian
         nomon.</p>

         <p class="p">― Ha, se ili scius, ― diris la estro kun kolero ― kiel
	 malriĉa kaj senforta estas la faraono, ĉiu nomarĥo volus esti 
	 sinjoro de sia nomeso! Mi pensis, ke heredinte la duoblan 
	 kronon, mi ion signifos... Sed jam en la unua tago mi
	 konvinkiĝis, ke mi estas nur ombro de la antaŭaj
         monarĥoj de Egipto! Ĉar kio povas esti faraono sen mono, sen armeo
         kaj, antaŭ ĉio, sen fidelaj servistoj?... Mi estas kiel la
	 statuoj de l' dioj, kiujn oni incensas kaj al kiuj oni faras 
	 oferojn... Sed la statuoj estas senfortaj kaj per la oferoj
	 sin grasigas la pastroj... Sed vi ja apartenas
         al ilia partio!</p>

         <p class="p">― Dolore estas por mi ― respondis Pentuer ― ke via
	 sankteco parolas tiel en la unua tago de sia regado. Se la
	 novaĵo disvastiĝus en Egipto... </p>

         <p class="p">― Al kiu mi devas paroli pri tio, kio doloras min?... ― interrompis
         la sinjoro. ― Vi estas mia konsilanto kaj vi savis min, aŭ almenaŭ volis
         min savi, ne por rakonti al ĉiuj, mi supozas, kio fariĝas en mia reĝa
         koro, kiun mi malfermas al vi... Sed vi estas prava.</p>

         <p class="p">La sinjoro promenis en la ĉambro kaj post momento diris per multe
         pli trankvila tono:</p>

         <p class="p">― Mi nomis vin estro de la komitato, kiu devas esplori la kaŭzojn
         de la senĉesaj ribeloj en mia ŝtato. Mi volas, ke oni punu nur la kulpajn
         kaj estu justa al la malfeliĉaj...</p>

         <p class="p">― Subtenu vin Dio per sia favoro!... ― murmuretis la pastro. ― Mi
         faros, kion vi ordonas. Sed la kaŭzojn de la ribeloj mi konas
         sen esploro...</p>

         <p class="p">― Parolu...</p>

         <p class="p">― Multfoje mi parolis pri tio al via sankteco: la laboranta popolo
         estas malsata, havas tro da laboro kaj pagas tro grandajn impostojn...
         Kiu antaŭe laboris de la leviĝo ĝis la subiro de l' suno, hodiaŭ devas
         komenci unu horon antaŭ la leviĝo kaj fini unu horon post la subiro.</p>

         <p class="p">Antaŭ ne longe, ĉiun dekan tagon, la laboristo povis viziti la tombojn
         de la gepatroj, paroli kun iliaj ombroj kaj fari oferojn. Sed hodiaŭ neniu
         iras tien, ĉar neniu havas tempon. Antaŭe la kamparano manĝis ĉiutage
         tri tritikajn panojn, hodiaŭ ili ne havas sufiĉe eĉ por hordea. Antaŭe, la
         laboroj ĉe la kanaloj, akvobaroj kaj ŝoseoj estis kalkulataj
         al la impostoj; hodiaŭ oni devas aparte pagi la impostojn,
         kaj la publikajn laborojn plenumi senpage. Jen la kaŭzo de la
         ribeloj.</p>

         <p class="p">― Mi estas la plej malriĉa nobelulo en la ŝtato! ― ekkriis la faraono,
         ― Iu ajn posedanto de bieno donas al siaj brutoj konvenan manĝon
         kaj ripozon; sed mia brutaro estas ĉiam malsata kaj laca!... Kion do
         mi devas fari, diru vi, kiu petis min, ke mi plibonigu la sorton de la
         kamparanoj?</p>

         <p class="p">― Vi ordonas al mi, sinjoro, paroli?...</p>


         <p class="p">― Mi petas... ordonas... fine, kiel vi volas... Sed parolu
            saĝe.</p>

         <p class="p">― Benata estu via regado, vera filo de Oziriso! ― respondis
            la pastro.</p>

         <p class="p">― Jen kion oni devas fari... Antaŭ ĉio, ordonu, sinjoro, ke oni pagu
         por la publikaj laboroj, kiel antaŭe...</p>

         <p class="p">― Kompreneble.</p>

         <p class="p">― Poste, proklamu, ke la laboro sur la kampoj daŭru nur de
	 la leviĝo ĝis la subiro de l' suno... poste faru, ke la popolo ripozu ĉiun sepan
         tagon; ne ĉiun dekan, sed ĉiun sepan. Poste, malpermesu al la sinjoroj
         doni la kamparanojn kiel pruntgarantion kaj al la skribistoj bati kaj
         turmenti ilin laŭ sia bontrovo. Fine, donu dekonon aŭ almenaŭ dudekonon
         de la teroj al la kamparanoj kiel propraĵon, por ke neniu povu ĝin
         repreni aŭ okupi kiel garantiaĵon. Donu, sinjoro, al la kamparanoj
         dezertajn sablojn, kaj post kelke da jaroj elkreskos tie ĝardenoj...</p>

         <p class="p">― Vi bele parolas ― intermetis la faraono ― sed vi diras, kion vi
         vidas en via koro, ne en la mondo. La homaj planoj, eĉ la plej bonaj,
         ne ĉiam konformiĝas al la natura irado de la aferoj...</p>

         <p class="p">― Via sankteco, mi jam vidis tiajn ŝanĝojn kaj iliajn rezultatojn ― 
         respondis Pentuer. ― En kelkaj temploj oni faris diversajn provojn:
         pri la kuracado, instruado, edukado de bestoj kaj kreskaĵoj, fine, pri
         plibonigado de la homoj. Kaj jen kio okazadis: kiam oni donis
         al kamparano maldiligenta kaj malgrasa bonan manĝon kaj ripozon ĉiun sepan
         tagon, li fariĝis grasa, laborema kaj fosis pli da tero, ol
         antaŭe. Laboristo pagata estas pli gaja kaj faras pli multe
         da laboro, ol sklavo, eĉ batata per feraj vergoj. Homoj sataj
         naskas pli multe da infanoj ol lacaj kaj konsumataj de la
         laboro; la idoj de la liberaj homoj estas
         sanaj kaj fortaj, kaj la idaro de sklavoj estas malsanema, malgaja kaj
         havas inklinon al la ŝtelo kaj mensogo. Fine, oni konvinkiĝis, ke la tero
         kulturata de la posedanto, donas unu fojon kaj duonon pli multe da
         greno kaj legomoj, ol tero, kulturata de sklavoj. Mi diros al
         via sankteco ion ankoraŭ pli strangan; kiam al la plugistoj ludas muziko, la
         homoj kaj bovoj laboras pli bone, pli rapide kaj malpli laciĝas, ol sen
         muziko!... Ĉion ĉi oni konstatis en niaj temploj.</p>

         <p class="p">La faraono ridetis.</p>

         <p class="p">― Mi devas enkonduki la muzikon ankaŭ en miajn bienojn ― 
            diris li.</p>

         <p class="p">― Sed se la pastroj konstatis tiel strangajn aferojn, pri kiuj vi rakontas
         al mi, kial ili ne agas tiamaniere kun la kamparanaj en siaj
         bienoj?...</p>

         <p class="p">Pentuer mallevis la kapon.</p>

         <p class="p">― Ĉar ― respondis li sopirante ― ne ĉiuj pastroj estas saĝuloj kaj
         havas noblajn korojn...</p>

         <p class="p">― Jes, jes!... ― ekkriis la sinjoro. ― Kaj nun diru al mi vi, kiu estas
         filo de kamparano kaj scias, ke inter la pastroj ekzistas friponoj kaj
         malsaĝuloj, diru, kial vi ne volas servi al mi en la batalo kontraŭ ili?...
         Vi ja komprenas, ke mi ne plibonigos la sorton de la kamparanoj, se
         antaŭe mi ne instruos al la pastroj la obeon al mia volo...</p>

         <p class="p">Pentuer tordis siajn manojn.</p>

         <p class="p">― Sinjoro ― respondis li ― sendia kaj danĝera estas la
	 batalo kontraŭ la pastraro!... Pli ol unu faraono komencis
	 ĝin, kaj... ne povis fini...</p>

         <p class="p">― Ĉar ne helpis lin saĝuloj, kiel vi... ― eksplodis la sinjoro. ― Kaj
         vere, neniam mi komprenas: kial saĝaj kaj honestaj pastroj kuniĝas
         kun la bando de friponoj, kiaj estas la plimulto de ĉi tiu
         klaso?...</p>

         <p class="p">Pentuer skuis la kapon kaj komencis paroli malrapide:</p>

         <p class="p">― De tridek mil jaroj la sankta pastraro zorgas pri Egipto kaj ĝi
         faris la landon tia, kia ĝi estas: mirindaĵo de la tuta mondo. Kaj kial
         la pastroj, malgraŭ la mankoj, sukcesis tion fari?... Ĉar ili estas la
         lumingo, en kiu brulas la lumo de la saĝo. La lumingo povas
         esti malpura, eĉ malbonodora. Tamen ĝi konservas la dian fajron, sen kiu
         inter la homoj regus la mallumo kaj sovaĝeco. Vi parolas, sinjoro, pri
         la batalo kontraŭ la pastraro ― daŭrigis Pentuer. ― Kia povas esti
         ĝia rezultato por mi?... Se vi malgajnos, mi estos malfeliĉa, ĉar vi ne
         plibonigos la sorton de la kamparanoj. Kaj se vi
         gajnos?... Ho, ne ĝisvivu mi tion!... Ĉar se vi rompus la
         lumingon, kiu scias, ĉu vi ne estingus la fajron de la saĝo,
         kiu de jarmiloj flamas super Egipto kaj super la
         mondo... Jen, mia sinjoro, la kaŭzoj, kial mi ne volas min
         miksi je la batalo kontraŭ la pastraro... Mi sentas, ke ĝi proksimiĝas,
         kaj mi suferas, ke tia vermo, kiel mi, ne povas malhelpi ĝin. Sed mi
         ne partoprenos en ĝi, ĉar mi devus perfidi aŭ vin, aŭ Dion, kiu estas
         la kreinto de la saĝo...</p>

         <p class="p">Aŭskultante lin, la faraono promenis en la ĉambro, meditante.</p>

         <p class="p">― Faru ― diris li sen kolero ― kiel vi volas. Vi ne estas soldato, mi
         do ne povas riproĉi al vi la mankon de kuraĝo... Sed vi ne povas esti
         mia konsilanto... Tamen mi petas vin, aranĝu juĝejon por
         esplori la ribelojn, kaj kiam mi alvokos vin, parolu, kion
         ordonas al vi la saĝo.</p>

         <p class="p">Petuer ekgenuis kaj adiaŭis la sinjoron.</p>

         <p class="p">― En ĉiu okazo ― aldonis la faraono ― sciu, ke mi ne volas estingi
         la dian lumon... Kulturu la pastroj la saĝon en siaj temploj, sed ili ne
         detruu mian armeon, ne faru malhonorajn traktatojn kaj... ne ŝtelu.
         ― diris li jam ekscitita ― la reĝajn trezorojn... Eble ili pensas, ke mi,
         kvazaŭ almozulo, starados ĉe iliaj pordoj, por ke ili bonvolu liveri al mi
         rimedojn por relevi la ŝtaton, ruinigitan per ilia malsaĝa kaj malnobla
         regado?... Ha, ha!... Pentuer... eĉ la diojn mi ne petus pri tio, kio estas,
         mia potenco kaj mia rajto. Vi povas foriri.</p>

         <p class="p">La pastro, ne turnante sin, eliris kaj ankoraŭ en la pordo falis sur la
         vizaĝon.</p>

         <p class="p">La sinjoro restis sola.</p>

         <p class="p">"La mortemaj homoj estas kvazaŭ
         infanoj ― pensis li. ― Herhor ja
         estas saĝa, scias, ke Egipto en okazo de milito bezonas duonmilionan
         armeon, ke ĉi tiun armeon oni devas ekzerci, kaj malgraŭ tio
         li malgrandigis la nombron de regimentoj kaj la nombron de soldatoj en ĉiu.
         La granda kasisto ankaŭ estas saĝa, tamen ŝajnas al li afero tute
         natura, ke ĉiuj trezoroj de l' faraonoj transiris en Labirinton!... Fine
         Pentuer... Kia stranga homo!... Li volas donacadi al la kamparanoj
         manĝon, teron kaj senĉesajn festojn... Bone, sed ĉio ĉi malgrandigos
         miajn enspezojn, kiuj sen tio estas jam tro malgrandaj. Sed se mi
         dirus al li: helpu min repreni de la pastroj la reĝajn trezorojn, li nomus
         tion malpia kaj dirus, ke mi volas estingi la lumon en Egipto!...
         Stranga homo... Li volonte konsentus renversi la tutan ŝtaton por la
         bono de l' kamparanoj, sed li ne kuraĝus preni ĉefpastron ĉe la nuko kaj
         konduki lin en malliberejon. Kun plej granda trankvilo li ordonas al mi
         rezigni duonon de miaj enspezoj, sed mi estas certa, ke li ne kuraĝus
         elporti kupran utenon el Labirinto..."</p>

         <p class="p">La faraono ekridetis kaj ree komencis mediti:</p>

         <p class="p">"Ĉiu deziras esti feliĉa; sed se vi volas fari, ke ĉiuj estu feliĉaj, ĉiu
         kaptos vin je la manoj, kiel homo, al kiu oni volas elŝiri malsanan
         denton... Kaj tial la monarĥo devas esti decidema... Kaj tial mia sankta 
         patro agis malbone, malzorgante la kamparanojn kaj senlime 
	 konfidante al la pastroj... Pezan heredaĵon li lasis al mi,
         sed... ne fleksiĝos sub ĝi miaj ŝultroj... Apud Sodaj Lagoj
         ankaŭ estis malfacila afero...
         Pli malfacila, ol ĉi tie... Ĉi tie estas nur babiluloj kaj alarmantoj, tie
         estis homoj armitaj kaj deciditaj morti... Unu batalo pli
         larĝe malfermas niajn okulojn, ol dekoj da jaroj de trankvila
         regado... Kiu diros al si: mi rompos la baron! ― rompos
         ĝin. Sed kiu ŝanceliĝos, devos cedi..."</p>

         <p class="p">Falis la krepusko. En la palaco oni ŝanĝis la gardistojn kaj en la pli
         malproksimaj ĉambroj oni ekbruligis torĉojn. Nur en la ĉambro de l'
         faraono neniu kuraĝis eniri sen ordono.</p>

         <p class="p">La sinjoro, laca de la sendormo, de la hieraŭa vojaĝo kaj hodiaŭaj
         okupoj, falis sur la apogseĝon. Ŝajnis al li, ke jam centojn da jaroj li
         estas faraono, kaj li ne povis kredi, ke de la horo, kiam li estis apud la
         piramidoj, ne pasis ankoraŭ unu tago.</p>

         <p class="p">"Unu tago?... Ne eble!..."</p>

         <p class="p">Poste venis al li la penso, ke eble en la koro de la heredinto loĝas la
         animoj de la antaŭaj faraonoj. Sendube estas tiel, ĉar alie de kie estus
         en li la sento de maljuneco aŭ antikveco?... Kaj kial la regado ŝajnus
         al li simpla afero, kvankam ankoraŭ antaŭ kelke da monataj li tremis,
         pensante, ke li ne scios regi.</p>

         <p class="p">"Unu tago?... ― ripetis li en sia
         animo. ― Sed mi estas jam mil
         jarojn en ĉi tiu loko!..."</p>

         <p class="p">Subite li ekaŭdis sufokitan voĉon:</p>

         <p class="p">― Mia filo!... filo!</p>

         <p class="p">La faraono salte leviĝis de la seĝo.</p>

         <p class="p">― Kiu estas ĉi tie?... ― ekkriis li.</p>

         <p class="p">― Mi estas, mi... Ĉu vi jam forgesis pri mi...</p>

         <p class="p">La estro ne povis sin orienti, de kie venas la voĉo. De
	 supre, de malsupre, aŭ eble de la granda statuo de Oziriso,
	 kiu staris en la angulo.</p>

         <p class="p">― Filo mia ― ree parolis la voĉo ― respektu la volon de la dioj, se vi
         volas ricevi ilian benitan helpon... Ho, respektu la diojn, ĉar sen ilia
         helpo la plej granda potenco estas kvazaŭ cindro kaj
         ombro... Ho, respektu la diojn, se vi volas, ke la maldolĉo
         de viaj eraroj ne venenu al mi la ĉeeston en la feliĉa lando
         de Okcidento...</p>

         <p class="p">La voĉo eksilentis. La sinjoro ordonis alporti torĉojn. Unu pordo de la
         ĉambro estis fermita, ĉe la alia staris gardistoj. Neniu fremda povis
         eniri.</p>

         <p class="p">Kolero kaj maltrankvilo ŝiris la koron de la faraono. Kio estis tio?
         Ĉu vere parolis al li la ombro de la patro, aŭ ĉu la voĉo estis nur
         nova trompo de la pastroj?</p>

         <p class="p">Sed se la pastroj povas paroli al li de malproksime, malgraŭ la dikaj
         muroj, ili povas ankaŭ sekrete aŭskulti. Kaj tiam li, la sinjoro de l'
         mondo, estas kvazaŭ sovaĝa besto, persekutata de ĉiuj
         flankoj.</p>

         <p class="p">Estas vere, ke en la palaco estis ordinara afero aŭskulti ĉe la pordoj.
         Sed la faraono pensis, ke almenaŭ lia kabineto estas libera, kaj ke la
         trokuraĝo de la pastroj haltas ĉe la pordo de la plej alta
         povo.</p>

         <p class="p">Sed se tio estis spirito?...</p> 

         <p class="p">La sinjoro ne volis vespermanĝi kaj iris dormi. Ŝajnis al li, ke li ne
         ekdormos; sed la laciĝo superis la eksciton.</p>

         <p class="p">Post kelke da horoj vekis lin sonoriloj kaj lumo. Estis jam noktomezo,
         kaj la astrologo venis prezenti al la sinjoro raporton pri la situacio de la
         steloj. La faraono aŭskultis ĝis la fino kaj diris:</p>

         <p class="p">― Ĉu vi ne povus, respektinda profeto, en la estonteco prezenti la
         raportojn al la nobla Sem?... Li ja anstataŭas min en la aferoj, kiuj
         koncernas la religion...</p>

         <p class="p">La pastron astrologon forte mirigis la indiferenteco de l' faraono al la
         ĉielaj aferoj.</p>

         <p class="p">― Via sankteco bonvolas forpuŝi la konsilojn, kiujn la steloj donas
         al la monarĥoj?...</p>

         <p class="p">― Donas?... ― ripetis la faraono. ― Diru do, kiaj estaj iliaj promesoj
         por mi?</p>

         <p class="p">La astrologo sendube atendis tian demandon, ĉar li respondis sen
         pripenso:</p>

         <p class="p">― La horizonto estas por momento vualita... La sinjoro de l'
         mondo ne trovis ankoraŭ la vojon de la vero, kiu instruas ekkoni la volon de la
         dioj. Sed pli aŭ malpli baldaŭ li trovos ĝin, kaj sur ĝi longan kaj feliĉan
         vivon, plenan de gloro regadon...</p>

         <p class="p">― Bone!... Mi dankas vin, sankta viro. Nun kiam mi scias, kion mi
         devas serĉi, mi obeos la konsilojn, kaj vin mi ree petas, ke de nun vi
         komunikiĝu kun la respektinda Sem. Li estas mia anstataŭanto, kaj se
         vi legos ion interesan en la steloj, li komunikos al mi
         matene...</p>

         <p class="p">La pastro forlasis la dormoĉambron, balancante la kapon.</p>

         <p class="p">― Oni interrompis mian dormon!... ― diris la sinjoro kun 
	 malkontenta mieno.</p>

         <p class="p">― La plej respektinda reĝino Nikotris ― diris subite la adjutanto
         ― antaŭ unu horo ordonis al mi peti aŭdiencon de via
         sankteco...</p>

         <p class="p">― Nun?... Noktomeze?... ― demandis la sinjoro.</p>

         <p class="p">― Jes. Ŝi diris, ke noktomeze via sankteco vekiĝos...</p>

         <p class="p">La faraono pensis momenton kaj diris al la adjutanto; ke li atendos
         la reĝinon en la ora salono. Li pensis, ke tie neniu povos
         aŭskulti ilin.</p>

         <p class="p">La sinjoro ĵetis mantelon sur siajn ŝultrojn, surmetis
	 nelaĉitajn sandalojn kaj ordonis bone lumigi la oran
	 salonon. Poste li eliris, ordonante, ke la servistoj ne
	 akompanu lin.</p>

         <p class="p">La patrinon li jam trovis en la salono, en funebraj vestoj el
         dika tolo. Ekvidinte la faraonon, la respektinda sinjorino volis ree fali sur la
         genuojn, sed la filo levis ŝin kaj ĉirkaŭprenis.</p>

         <p class="p">― Ĉu okazis io grava, patrino, ke vi interrompas vian ripozon en tiel
         malfrua horo? ― demandis li.</p>

         <p class="p">― Mi ne dormis... mi preĝis... ― respondis ŝi. ― Ho mia filo, vi bone
         divenis, ke la afero estas grava!... Mi aŭdas la dian voĉon de via patro...</p>

         <p class="p">― Vere? ― diris la faraono, sentante, ke la kolero plenigas
            lin.</p>

         <p class="p">― Via senmorta patro ― daŭrigis la reĝino ― diris al mi plena de
         malĝojo, ke vi suriras eraran vojon... Vi malrespekte
         forpuŝas la ĉefpastran rangon kaj malestime agas kun la diaj
         servistoj.</p>

         <p class="p">"Kiu restos ĉe Ramzes ― diris via dia
         patro ― se li malkontentigos
         la diojn kaj se forlasos lin la sankta pastraro?... Diru al li... diru al li ―
         ripetis la respektinda ombro ― ke tiamaniere li pereigos Egipton,
         sin mem kaj la dinastion..."</p>

         <p class="p">― Oh, oh!... ― ekkriis la faraono ― jen kiel ili minacas
         min tuj en la unua tago de mia regado!... Mia patrino, la
         hundo plej laŭte bojas, kiam ĝi timas, do la minacoj estas
         malbona antaŭdiro, sed nur por la pastroj!...</p>

         <p class="p">― Sed tion diris via patro... ― ripetis la ĉagrenita
            reĝino.</p>

         <p class="p">― La senmorta patro kaj la sankta Amenhotep ― respondis la faraono
         ― konas mian koron kaj vidas la plorindan staton de Egipto. Kaj ĉar mia
         koro volas relevi la ŝtaton, forigante la trouzon, ili do ne
         ― povus min malhelpi plenumi miajn intencojn...</p>

         <p class="p">― Vi do ne kredas, ke la spirito de via patro donas al vi konsilojn? ― 
         demandis la reĝino pli kaj pli terurita.</p>

         <p class="p">― Mi ne scias. Sed mi havas la rajton supozi, ke la voĉoj de
	 la spiritoj, sonantaj en diversaj anguloj de nia palaco,
	 estas ia artifiko de l' pastroj. Nur la pastroj povas min
	 timi; neniam la dioj kaj spiritoj... Do ne la spiritoj
	 timigas nin, patrino...</p>

         <p class="p">La reĝino ekmeditis kaj oni povis vidi, ke la vortoj de la filo forte
         ŝin impresas. Ŝi vidis multajn miraklojn dum sia vivo, kaj kelkaj ankaŭ
         al ŝi ŝajnis suspektindaj.</p>

         <p class="p">― En tia okazo ― respondis ŝi, sopirante ― vi ne estas singarda, mia
         filo!... Posttagmeze estis ĉe mi Herhor, tre nekontenta de la aŭdienco ĉe
         vi... Li diris, ke vi volas forigi la pastrojn de la korto...</p>

         <p class="p">― Por kio mi bezonas ilin?... Por ke mia kuirejo kaj kelo
	 havu grandajn elspezojn?... Aŭ eble por ke ili aŭskultu, kion
	 mi parolas kaj rigardu, kion mi faras?...</p>

         <p class="p">― La tuta lando indignos, kiam la pastroj konigos, ke vi
	 estas malpia... ― intermetis la reĝino.</p>

         <p class="p">― La lando jam indignas, sed la pastroj estas kulpaj pri tio ― 
         respondis la faraono. ― Kaj pri la pieco de la egipta popolo mi komencas
         havi tute novan opinion... Se vi, patrino, konus la nombron de procesoj
         pri la malpiaĵoj al la dioj en Malsupra Egipto, kaj pri la ŝtelo en la
         Supra, vi konvinkiĝus, ke por nia popolo la pastraj aferoj jam ĉesis
         esti sanktaj.</p>

         <p class="p">― Tio estas la influo de la fremduloj, kiuj plenigas Egipton ― ekkriis
         la reĝino. ― Precipe de Fenicianoj...</p>

         <p class="p">― Indiferente estas, kies; Egipto ne rigardas plu la statuojn kaj
         pastrojn, kiel superhomajn estaĵojn... Kaj se vi aŭskultus, patrino, kion
         diras la nobeluloj, oficiroj kaj soldatoj, vi komprenus, ke venis la tempo
         meti la reĝan povon en la loko de la pastra, se oni ne volas, ke ĉiu povo
         falu en la lando.</p>

         <p class="p">― Egipto estas via ― sopiris la reĝino. ― Via saĝo estas 
	 eksterordinara, faru do, kion vi volas... Sed agu singarde, ho singarde!...
         La skorpiono, eĉ mortigita, povas vundi la nesingardan
	 venkinton...</p>

         <p class="p">Ŝi ĉirkaŭprenis lin, kaj la sinjoro revenis en sian ĉambron.</p>

         <p class="p">Li vidis jam klare, ke inter li kaj la pastroj komenciĝis batalo, aŭ
         ĝustadire io abomena, kio ne meritis eĉ la nomon de batalo kaj kontraŭ
         kio li, militestro, ne povis trovi en la unua momento efikan
         rimedon.</p>

         <p class="p">Ĉar kie estas la malamiko? Kontraŭ kiu devas marŝi lia fidela
         armeo?... Ĉu kontraŭ la pastroj, kiuj falas antaŭ li sur la vizaĝon? Ĉu
         kontraŭ la steloj, kiuj diras, ke la faraono ne suriris ankoraŭ la vojon
         de la vero? Kontraŭ kio kaj kontraŭ kiu batali?...</p>

         <p class="p">Eble la voĉojn de la spiritoj, sonantaj en la mallumo? Ĉu la propran
         patrinon, kiu terurigita petegas lin, ke li ne dispelu la
         pastrojn?...</p>

         <p class="p">La faraono tordiĝis sur la lito, sentante sian senfortecon. Subite venis
         al li jena penso: "Mi ne atentu la malamikon, kiu disfluas, kiel koto
         en la mano!... Oni babilu en la malplenaj salonoj... oni koleru kontraŭ
         mia senpieco... Mi donados la ordonojn, kaj kiu kuraĝos ne plenumi ilin,
         estos mia malamiko, kaj kontraŭ li mi uzos la policon, tribunalon kaj
         armeon..."</p>

<hr>
<div class="footer">
<a href="IV.html">ĈAPITRO IV&nbsp;&gt;&gt;</a>
</div>
</body>
</html>
