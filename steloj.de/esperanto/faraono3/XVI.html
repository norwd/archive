<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO XVI</h3>
</title>
</head>
<body background="../bld/papero.jpg">
<div class="header">
<span class="header_left"><a href="XV.html">&lt;&lt;&nbsp;ĈAPITRO XV</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XVI</h3>


         <p class="first_p">La 20-an de Paofi Memfiso havis aspekton kvazaŭ en festo. Ĉesis ĉiuj
         laboroj, eĉ la portistoj ne portis la ŝarĝojn. La tuta popolo disfluis sur
         la placoj kaj stratoj aŭ amasiĝis ĉirkaŭ la temploj, precipe ĉirkaŭ tiu
         de Ptah, kiu estis plej bone fortigita, kaj kie kunvenis la pastraj kaj
         civilaj altranguloj, prezidataj de Herhor kaj Mefres.</p>

         <p class="p">Proksime de la temploj staris la regimentoj, en maldensaj vicoj,
         por ke la soldatoj povu komunikiĝi kun la popolo.</p>

         <p class="p">Inter la popolaĉo kaj soldatoj rondiris multenombraj vendistoj kun
         pano en korboj kaj kun vino en kruĉoj kaj ledaj sakoj. Ili regalis la
         popolon senpage. Kiam oni demandis ilin, kial ili ne postulas pagon,
         unuj respondis, ke lia sankteco regalas siajn regnanojn,
         aliaj diris:</p>

         <p class="p">― Manĝu kaj trinku, fidelaj Egiptanoj, ĉar oni ne scias, ĉu
            ni ĝisvivos la morgaŭon!...</p>

         <p class="p">Tio estis la vendistoj de la pastra partio.</p>

         <p class="p">Rondiris multe da agentoj provokantoj. Unuj rakontis al la
         aŭskultantoj, ke la pastroj ribelas kontraŭ la monarĥo kaj eĉ
         volas lin veneni, ĉar li promesis al la popolo la sepan tagon de l' ripozo. Aliaj
         murmuretis, ke la faraono freneziĝis kaj kunĵuris kun eksterlanduloj
         por pereigi la templojn kaj Egipton. Tiuj instigis la popolon ataki la
         templojn, kie la nomarĥoj diskutas kun la pastroj, kiel ekspluati la
         metiistojn kaj kamparanojn. Ĉi tiuj esprimis timon, ke se oni atakus
         la templojn, povus okazi granda malfeliĉo...</p>

         <p class="p">Malgraŭ tio, oni ne scias de kie apud la muroj de l' templo de Ptah
         troviĝis kelke da potencaj palisoj kaj amasoj de ŝtonoj.</p>

         <p class="p">La gravaj memfisaj komercistoj, promenante en la popolamasoj, tute
         ne dubis, ke la popola eksplodo estis provokita arte. La malgrandaj
         skribistoj, policistoj, oficiroj de la laboristoj kaj
         alivestitaj soldataj dekestroj ne kaŝis plu siajn oficialajn
         okupojn, nek sian intencon puŝi la
         popolon al la okupo de l' temploj. Aliflanke: la paraŝitoj, almozuloj,
         templaj servistoj kaj malsuperaj pastroj, eĉ se ili dezirus, ne povus
         kaŝi, ke ili ankaŭ instigas la popolaĉon al la superforto! Ĉiu, kiu havis
         okulojn, povis tion rimarki.</p>

         <p class="p">La prudentaj urbanoj estis mirigitaj per tia konduto de l' pastra
         partio, kaj la hieraŭa fervoro de la popolo komencis
         estingiĝi. La aŭtoĥtonaj Egiptanoj ne povis kompreni: kia
         estas la celo kaj kiu efektive
         provokas la ribelon? La ĥaoso pligrandiĝis dank' al duone frenezaj
         fanatikuloj, kiuj kuris nudaj tra la stratoj kaj sange vundante sian
         korpon kriis:</p>

         <p class="p">― Ve al Egipto!... La sendieco trapasis la mezuron, kaj proksimiĝas
         la horo de l' juĝo! La dioj montros sian forton kontraŭ la malpieco
         de la malfideluloj!</p>

         <p class="p">La armeo restis trankvila, atendante ĝis kiam la popolo komencos
         superforte penetri en la templojn. Unuflanke, tian ordonon ili ricevis
         de la reĝa palaco; duaflanke, la oficiroj antaŭvidis embuskojn en la
         temploj kaj preferis, ke pereu la popolaĉo, ol la soldatoj. La soldatoj,
         sen tio, havos sufiĉe da laboro.</p>

         <p class="p">Sed la popolamasoj, malgraŭ la krioj de l' agitantoj kaj la
         vino senpage disdonata, ŝanceliĝis: la kamparanoj rigardis la
         metiistojn, la metiistoj la kamparanojn, kaj ĉiuj atendis
         ion.</p>

         <p class="p">Subite, ĉirkaŭ la unua horo tagmeze, el la flankaj stratoj ekfluis al
         la templo de Ptah ebria bando, armita per hakiloj kaj bastonegoj. Tio
         estis fiŝistoj, grekaj maristoj, paŝtistoj, libiaj vaguloj, eĉ malliberuloj
         de la minejoj de Turra. En la fronto de la bando iris
         grandega laboristo kun torĉo. Li haltis antaŭ la pordego de
         l' templo kaj per potenca voĉo komencis krii al la popolo:</p>

         <p class="p">― Ĉu vi scias, fideluloj, pri kio diskutas ĉi tie la
         ĉefpastroj kaj nomarĥoj?... Jen, ili volas devigi lian
         sanktecon, ke li forprenu de la laboristoj po unu hordea
         plata kuko tage, kaj la kamparanojn ŝarĝu per
         nova imposto, ĉiun po unu draĥmo... Kaj tial mi diras al vi, ke vi
         estas malsaĝaj kaj malnoblaj, starante ĉi tie kun krucitaj brakoj!...
         Oni devas fine kapti la rajtojn de l' temploj kaj transdoni ilin en la
         manojn de nia sinjoro, la faraono, kontraŭ kiu komplotas la
         malpiuloj! Ĉar se nia estro devus cedi al la pastra kolegio,
         kiu defendos la honestan popolon?...</p>

         <p class="p">― Li diras la veron!... ― oni kriis en la amaso.</p>

         <p class="p">― La sinjoro ordonos doni al ni la ripozon de la sepa tago.</p>

         <p class="p">― Kaj donacos al ni terojn...</p>

         <p class="p">― Li ĉiam estas bonvola por la simpluloj!... Ĉu vi memoras, kiel
         antaŭ du jaroj li liberigis la kamparanojn, arestitajn post la atako
         kontraŭ la bieno de l' Hebreino?</p>

         <p class="p">― Mi mem vidis, kiel antaŭ du jaroj li batis skribiston, kiu kolektis
         de la kamparanoj maljustan imposton. </p>

         <p class="p">― Vivu eterne nia sinjoro, Ramzes XIII, la protektanto de la
         premataj!... </p>

         <p class="p">― Rigardu ― eksonis voĉo de malproksime ― la brutaro mem
         revenas de la paŝtejoj, kvazaŭ proksimiĝus la vespero...</p>

         <p class="p">― Lasu la brutojn... Antaŭen kontraŭ la pastroj!...</p>

         <p class="p">― Vi tie! ― ekkriis la grandegulo antaŭ la pordego. ― 
         Propravole malfermu al ni, por ke ni konvinkiĝu, pri kio
         diskutas la ĉefpastroj kun la nomarĥoj...</p>

         <p class="p">― Malfermu!... alie ni rompos la pordegon!...</p>

         <p class="p">― Stranga afero ― oni parolis de malproksime ― la birdoj kuŝiĝas
         por dormi... Estas ja nur la tagmezo...</p>

         <p class="p">― Io malbona fariĝas en la aero...</p>

         <p class="p">― Dioj! la nokto jam falas, kaj mi ne kolektis ankoraŭ salaton por
         la tagmanĝo... ― miris iu knabino.</p>

         <p class="p">Sed ĉi tiujn rimarkojn sufokis la krioj de la ebria bando kaj la
         bruo de la palisoj, batantaj la kupran pordegon de l'
         templo.</p> 

         <p class="p">Se la popolamaso estus malpli okupita per la agoj de l' atakantoj,
         ĝi jam rimarkus en la naturo ian eksterordinaran fenomenon. La suno
         lumis, sur la ĉielo estis neniu nubeto, kaj malgraŭ tio la taga lumo
         komencis malgrandiĝi kaj blovis malvarmeta vento.</p>

         <p class="p">― Donu ĉi tien ankaraŭ unu palison!... ― kriis la atakantoj. ― La
         pordo cedas!...</p>

         <p class="p">― Forte!... ankoraŭ unu fojon!... </p>

         <p class="p">La rigardanta amaso bruis, kiel fulmotondro... Tie ĉi kaj tie komencis
         foriĝi de ĝi malgrandaj grupoj kaj kuniĝi kun la atakantoj. Fine la
         tuta popola amaso malrapide proksimiĝis al la templo.</p>

         <p class="p">Kvankam estis tagmezo, la krepusko pligrandiĝis; en la templo de
         Ptah komencis kanti la kokoj. Sed la furiozo de la popolo estis jam
         tiel granda, ke malmultaj rimarkis la ŝanĝojn.</p>

         <p class="p">― Rigardu! ― kriis almozulo ― jen proksimiĝas la tago de juĝo...
         Dioj...</p>

         <p class="p">Li volis daŭrigi, sed ekbatita per bastono je la kapo, falis sur la
         loko.</p>

         <p class="p">Sur la murojn de l' templo komencis grimpi homoj nudaj, sed
         armitaj. La oficiroj alvokis la soldatojn al la armiloj,
         certaj, ke baldaŭ oni devos subteni la atakon de la
         popolaĉo.</p> 

         <p class="p">― Kion tio signifas... ― murmuretis la soldatoj, rigardante
         la ĉielon.</p>

         <p class="p">― Oni ne vidas nubojn, tamen la mondo havas aspekton kvazaŭ dum la
         ventego?...</p>

         <p class="p">― Batu!... rompu... ― oni kriis antaŭ la templo.</p>

         <p class="p">La bruo de la palisoj sonis pli kaj pli ofte.</p>

         <p class="p">En ĉi tiu momento sur la teraso super la pordego aperis Herhor,
         ĉirkaŭita de sekvantaro de pastroj kaj civilaj altranguloj. La plej nobla
         ĉefpastro havis oran diservan veston kaj la ĉapon de
         Amenhotep, ĉirkaŭitan de la reĝa ureuso.</p>

         <p class="p">Herhor ekrigardis la grandegan popolamason, kiu sieĝis la templon
         kaj sin klininte al la atakanta bando, diris:</p>

         <p class="p">― Kiuj ajn vi estas, fideluloj aŭ idolanoj, en la nomo de l' dioj mi
         alvokas vin lasi la templon trankvila...</p>

         <p class="p">La tumulto eksilentis kaj oni aŭdis nur la batadon de la
         palisoj kontraŭ la kupra pordego. Sed baldaŭ ankaŭ tio ĉesis.</p>

         <p class="p">― Malfermu la pordegon! ― kriis de malsupre la grandegulo. ― Ni
         volas konvinkiĝi, ĉu vi ne konspiras perfidon kontraŭ nia
         sinjoro...</p>

         <p class="p">― Mia filo ― respondis Herhor ― falu sur la vizaĝon kaj petegu la
         diojn, ke ili pardonu al vi la sakrilegon...</p>

         <p class="p">― Vi mem petu la diojn, ke ili ŝirmu vin!... ― ekkriis la ĉefo de
         la bando kaj preninte ŝtonon, ĵetis ĝin supren al la
         ĉefpastro.</p>

         <p class="p">En la sama momento, el la fenestro de la pilono falis sur la vizaĝon
         de l' grandegulo io, kvazaŭ maldika akva strio. La bandito
         ekŝanceliĝis, baraktis per la manoj kaj falis.</p>

         <p class="p">Liaj plej proksimaj najbaroj eligis krion de teruro; la pli
         malproksimaj vicoj, ne sciante, kio okazis, respondis per
         ridoj kaj malbenoj.</p>

         <p class="p">― Rompu la muron!... ― oni kriis de malproksime, kaj ŝtonoj,
         kvazaŭ hajlo flugis al Herhor kaj lia sekvantaro.</p>

         <p class="p">Herhor levis ambaŭ manojn al la ĉielo. Kaj kiam la amasoj ree
         eksilentis, la ĉefpastro ekkriis per forta voĉo:</p>

         <p class="p">― Dioj, sub vian protekton mi transdonas la sanktejojn,
         kiujn minacas perfidaj blasfemuloj...</p>

         <p class="p">Post unu momento, ie super la templo, eksonis superhoma voĉo:</p>

         <p class="p">― <strong>Mi deturnas mian vizaĝon de la malbenita popolo kaj
         mallumo falu sur la teron.</strong>
</p>

         <p class="p">Kaj okazis afero terura: kun la malbenaj vortoj, la suno
         estis perdanta sian brilon!... Kaj post la lasta vorto
         fariĝis mallume, kiel nokte.</p>

         <p class="p">Sur la ĉielo ekbrilis la steloj, kaj la lokon de l' suno okupis nigra disko,
         ĉirkaŭita per ringo de flamoj.</p>

         <p class="p">Terura krio elŝiriĝis el cent mil brustoj. La atakantoj, rompantaj la
         pordegon, ĵetis la palisojn, la kamparanoj falis teren...</p>

         <p class="p">― Jen venis la tago de l' juĝo kaj morto!... ― ekkriis ĝema voĉo,
         de fino de l' strato.</p>

         <p class="p">― Dioj, kompaton!... Sankta viro, deturnu la katastrofon!... ― kriis
         la popolo.</p>

         <p class="p">― <strong>Ve al la soldatoj, kiuj plenumas la ordonojn de sendiaj
         ĉefoj!...</strong> ― kriis la potenca voĉo de la templo.</p>

         <p class="p">Responde la tuta popolo falis sur la vizaĝon, kaj en du regimentoj
         antaŭ la templo ekregis malordo. La vicoj rompiĝis, la
         soldatoj komencis ĵeti la armilojn kaj kiel frenezaj forkuri
         al la rivero. Unuj,
         kurante kiel blindaj, en la mallumo sin frakasis je la muroj de l' domoj;
         aliaj falis sur la pavimon, kaj iliaj kunuloj morte piedpremis ilin. Post
         kelke da minutoj, anstataŭ densaj kolonoj, kuŝis sur la placo disĵetitaj
         lancoj kaj hakiloj, kaj ĉe la eniro en la stratojn -- altaj amasoj da
         vunditoj kaj kadavroj.</p>

         <p class="p">Neniu perdita batalo finiĝis per tia katastrofo.</p>

         <p class="p">― Dioj!... dioj!... ― ĝemis kaj ploris la popolo ― ekkompatu la
         senkulpajn...</p>

         <p class="p">― Oziriso!... ― ekkriis de la teraso Herhor ― ekkompatu la popolon
         kaj montru vian vizaĝon al la malfeliĉuloj...</p>

         <p class="p">― <strong> Lastfoje mi plenumos la petojn de miaj pastroj, ĉar mi
         estas kompatema...</strong> ― respondis la superhoma voĉo de
         la templo.</p>

         <p class="p">En la sama momento la mallumo forkuris, kaj la suno reakiris sian
         brilon.</p>

         <p class="p">Nova krio, nova ploro, novaj preĝoj eksonis en la popolamasoj. Ebriaj
         de l' ĝojo la homoj salutis la reviviĝantan sunon. Nekonatoj sin ĵetis
         en la brakoj unuj de aliaj, kelke da personoj mortis, kaj ĉiuj surgenue
         rampis al la templo, por kisi ĝiajn sanktajn murojn.</p>

         <p class="p">Sur la supro de la pordego staris la plej nobla Herhor. Lia rigardo
         dronis en la ĉielo, kaj du pastroj subtenis liajn sanktajn manojn, per
         kiuj li dispelis la mallumon kaj savis sian popolon de l'
         pereo.</p>

         <p class="p">Samaj scenoj, kun malgrandaj ŝanĝoj, okazis en la tuta Malsupra
         Egipto. En ĉiu urbo, la 20-an de Paofi, la popolo kolektiĝis antaŭ la
         temploj; en ĉiu urbo ĉirkaŭ la tagmezo iu bando atakis la
         sanktan pordegon. Ĉie, ĉirkaŭ la unua horo, super la pordego
         aperis la ĉefpastro
         de l' templo kun sekvantaro, malbenis la malpiulojn kaj faris
         mallumon. Kaj kiam la popolo forkuris en paniko aŭ falis
         teren, la ĉefpastroj preĝis al Oziriso, ke li montru sian
         vizaĝon, kaj la taga lumo revenis sur la teron.</p>

         <p class="p">Tiamaniere, dank' al la mallumiĝo de la suno, la plena de saĝo pastra
         partio ekŝancelis la aŭtoritaton de l' faraono eĉ en Malsupra
         Egipto.</p>

         <p class="p">En la daŭro de kelke da minutoj la registaro de l' faraono troviĝis, eĉ
         ne sciante pri tio, ĉe la bordo de l' senfundaĵo. Savi ĝin povis nur granda
         inteligento kaj detala kompreno de l' situacio. Sed tio jam mankis en
         la reĝa palaco, kie ĝuste en la malfacila momemto komencis ĉiopova
         regado de l' okazo.</p>

         <p class="p">La 20-an de Paofi lia sankteco leviĝis kun la suno kaj, por esti pli
         proksime de la teatro de l' agado, li transloĝiĝis el la ĉefa palaco en
         somerdomon, apenaŭ unu horon de piedira vojo de Memfiso. La domo
         havis ĉe unu flanko la kazernojn de la aziaj regimentoj, ĉe la alia
         la palacon de Tutmozis kaj de lia edzino, la bela Hebron. Kun
         la sinjoro venis tien la fidelaj partianoj de Ramzes kaj la
         unua regimento de l' gvardio, al kiu la faraono konfidis senlime.</p>

         <p class="p">Ramzes XIII havis bonegan humoron. Li banis sin, matenmanĝis
         kun apetito kaj komencis akcepti la kurierojn, kiuj ĉiun kvaronhoron
         venis de Memfiso.</p>

         <p class="p">Iliaj raportoj estis tede unutonaj. La ĉefpastroj kaj kelke
         da nomarĥoj sin enfermis en la templo de Ptah. La armeo estas
         plena de kuraĝo, la popolo ekscitita. Ĉiuj benas la faraonon
         kaj atendas la ordonon al la atako.</p>

         <p class="p">Kiam je la 9-a horo kvara kuriero ripetis la samajn vortojn, la faraono
         sulkigis la brovojn.</p> 

         <p class="p">― Kion ili atendas?... ― demandis la sinjoro. ― Ili ataku
         senprokraste.</p>

         <p class="p">La kuriero respondis, ke ne kolektiĝis ankoraŭ la ĉefa bando, kiu devas
         ataki la templon kaj rompi la kupran pordegon.</p>

         <p class="p">Ĉi tiu klarigo ne plaĉis al la sinjoro. Li skuis la kapon kaj sendis
         oficiron, por plirapidigi la atakon.</p>

         <p class="p">― Kion signifas ĉi tiu prokrasto?... ― demandis li. ― Mi pensis,
         ke miaj regimentoj vekos min per la sciigo, ke la templo
         estas prenita...</p>

         <p class="p">En similaj okazoj la rapideco de l' agado estas la ĉefa kondiĉo de l'
         sukceso.</p>

         <p class="p">La oficiro forveturis, sed apud la templo de Ptah nenio ŝanĝiĝis. La
         popolo atendis ion, la ĉefa bando ne venis ankoraŭ.</p>

         <p class="p">Oni povis supozi, ke iu alia volo malfruigas la plenumon de
         la ordonoj.</p>

         <p class="p">Je la deka horo matene al la somerdomo de l' faraano venis la
         portilo de la reĝino Nikotris. La respektinda sinjorino
         preskaŭ superforte
         penetris en la ĉambron de l' filo kaj kun ploro falis al liaj
         piedoj.</p>

         <p class="p">― Kion vi postulas, patrino? ― diris Ramzes, apenaŭ kaŝante la
         malpaciencon. ― Ĉu vi forgesis, ke en la tendaro ne estas loko por la
         virinoj?...</p>

         <p class="p">― Hodiaŭ mi ne moviĝos de ĉi tie, mi ne forlasos vin eĉ dum unu
         momento!... ― ekkriis ŝi. ― Estas vere, ke vi estas la filo de Izido
         kaj ke ŝi ĉirkaŭas vin per sia protekto... Sed malgraŭ tio mi mortus de
         maltrankvilo...</p>

         <p class="p">― Kio minacas min? ― demandis la faraono, levante la
         ŝultrojn.</p>

         <p class="p">― La pastro, kiu observas la stelojn ― daŭrigis la reĝino kun ploro
         ― diris al unu el la servistinoj, ke se hodiaŭ... se la hodiaŭa tago pasos
         feliĉe por vi, vi vivos kaj regos cent jarojn...</p>

         <p class="p">― Ah, ah!... kie estas tiu konanto de mia sorto?</p>

         <p class="p">― Li forkuris Memfison... ― respondis la reĝino.</p>

         <p class="p">La faraono ekmeditis, poste li diris ridante:</p>

         <p class="p">― Kiel Libianoj apud Sodaj Lagoj ĵetis sur nin ŝtonojn, tiel hodiaŭ
         la pastraro sendas al ni minacojn... Estu trankvila, patrino!
         La babilado estas malpli danĝera, ol la sagoj kaj ŝtonoj. </p>

         <p class="p">De Memfiso venis nova kuriero, ke ĉio iras bone, sed ke la ĉefa bando
         ne estas ankoraŭ preta.</p>

         <p class="p">Sur la bela vizaĝo de l' faraono aperis signoj de la kolero. Dezirante
         trankviligi la monarĥon, Tutmozis diris:</p>

         <p class="p">― La popolaĉo ne estas armeo. Ĝi ne scias kolektiĝi al destinita horo;
         irante ĝi treniĝas kiel koto kaj ne obeas la komandon. Se al
         la regimentoj oni estus ordoninta okupi la templojn, ili jam
         estus tie...</p>

         <p class="p">― Kion vi diras, Tutmozis?... ― ekkriis la reĝino. ― Ĉu oni iam
         aŭdis, ke la egipta armeo...</p>

         <p class="p">― Vi forgesis ― interrompis la faraono ― ke laŭ miaj ordonoj, la
         regimentoj ne devas ataki, sed defendi la templojn kontraŭ la atako
         de l' popolaĉo...</p>

         <p class="p">― Kaj tial malfruas nia agado ― respondis malpacience
         Tutmozis.</p>

         <p class="p">― Jen la reĝaj konsilantoj! ― eksplodis la reĝino. ― La sinjoro
         agas prudente, stariĝante kiel defendanto de l' dioj, kaj vi, anstataŭ
         kvietigi lin, instigas al la superforto...</p>

         <p class="p">La sango leviĝis al la kapo de Tutmozis. Feliĉe, elvokis lin el la
         ĉambro adjutanto, sciigante, ke ĉe la pordego oni haltigis maljunulon,
         kiu volas paroli kun lia sankteco.</p>

         <p class="p">― Ĉe ni hodiaŭ ― murmuris la adjutanto ― ĉiu sin puŝas al la
         sinjoro, kvazaŭ la faraono estus gastejmastro...</p>

         <p class="p">Tutmozis pensis, ke tamen en la tempo de Ramzes XII neniu
         kuraĝus tiel paroli pri la monarĥo... Sed li ŝajnigis, ke li
         ne atentas.</p>

         <p class="p">La maljunulo, kiun haltigis la gardistoj, estis la fenicia
         princo Hiram. Li portis kovritan de polvo soldatan mantelon,
         estis laca kaj kolera.</p>

         <p class="p">Tutmozis ordonis enlasi lin, kaj kiam ambaŭ troviĝis en la ĝardeno,
         li diris:</p>

         <p class="p">― Mi pensas, ke via nobleco sin banos kaj ŝanĝos la vestojn, antaŭ
         kiam mi ricevos por vi aŭdiencon de lia sankteco?</p>

         <p class="p">La grizaj brovoj de Hiram stariĝis, liaj okuloj fariĝis ankoraŭ pli
         sangaj.</p> 

         <p class="p">― Post tio, kion mi vidis ― respondis li akre ― mi povas eĉ ne
         postuli aŭdiencon...</p>

         <p class="p">― Vi ja havas la leterojn de l' ĉefpastroj al Asirio...</p>

         <p class="p">― Por kio vi bezonas la leterojn, se vi repaciĝis kun la
            pastroj?...</p>

         <p class="p">― Kion babilas via nobjeco?... ― eksplodis Tutmozis.</p>

         <p class="p">― Mi scias, kion mi parolas!... ― diris Hiram. - Dekojn da miloj
         da talentoj vi eltiris de Fenicio, por liberigi, vi diris, Egipton de la
         pastra povo, kaj rekompence hodiaŭ vi rabas nin kaj
         mortigas... Rigardu, kio okazas, de la maro ĝis la unua
         katarakto: ĉie via popolaĉo persekutas Fenicianojn, kiel
         hundoj, ĉar tia estas la ordono de l' pastroj...</p>

         <p class="p">― Vi freneziĝis, Feniciano!... ― En ĉi tiu momento nia popolo
         prenas la templon de Ptah en Memfiso...</p>

         <p class="p">Hiram eksvingis la manon.</p>

         <p class="p">― Ili ne prenos ĝin! ― respondis li. ― Vi trompas min, aŭ vi mem
         estas trompitaj... Vi devis antaŭ ĉio preni Labirinton kaj
         ĝian trezorejon, kaj ne pli frue, ol la 23-an de
         Paofi... Dume hodiaŭ vi malŝparas la fortojn apud la templo
         de Ptah, kaj Labirinto estas perdita... Kio
         okazas ĉi tie?... Kie estas la prudento?... ― daŭrigis la ekscitita
         Feniciano. ― Por kio la atakoj kontraŭ malplenaj konstruaĵoj?... Ĉu
         vi atakas ilin, por ke oni pligrandigu la gardistaron de
         Labirinto!</p>

         <p class="p">― Ni prenos ankaŭ Labirinton. ― interrompis Tutmozis.</p>

         <p class="p">― Nenion vi prenos, nenion!... Labirinton povis okupi nur unu homo,
         al kiu malhelpos viaj hodiaŭaj aventuroj en Memfiso.</p>

         <p class="p">Tutmozis haltis en la aleo.</p>

         <p class="p">― Kion vi aludas?... ― mallonge demandis li Hiramon.</p>

         <p class="p">― La malordon, kiu regas ĉe vi... Vi ne estas plu registaro, sed
         amaso de oficiroj kaj altranguloj, kiun la pastroj pelas, kien ili volas
         kaj kiam ili volas... De tri tagoj en la tuta Malsupra Egipto regas tia
         ĥaoso, ke la popolaĉo batas nin, Fenicianojn, viajn solajn amikojn...
         Kaj kial?... Ĉar la povo elglitis el viaj manoj kaj jam kaptis ĝin la
         pastroj...</p>

         <p class="p">― Vi parolas tiel, ĉar vi ne konas la situacion ― respondis
         Tutmozis. ― Vere estas, ke la pastroj implikas niajn
         aferojn kaj atakas Fenicianojn. Sed la povo estas en la
         manoj de l' faraono, la ĝenerala fluo de l' okazoj fariĝas
         laŭ liaj ordonoj... </p>

         <p class="p">― Ankaŭ la hodiaŭa atako kontraŭ la templo de Ptah? ― demandis
         Hiram.</p>

         <p class="p">― Jes. Mi mem ĉeestis privatan kunvenon, dum kiu la faraono
         ordonis okupi la templojn hodiaŭ, anstataŭ la 23-an...</p>

         <p class="p">― Do ― interrompis Hiram ― mi anoncas al vi, ĉefo de la gvardio,
         ke vi estas perditaj... Ĉar mi scias tute certe, ke la hodiaŭa atako estis
         decidita en la kunveno de l' ĉefpastroj kaj nomarĥoj, la 13-an de Paofi
         en la templo de Ptah.</p>

         <p class="p">― Por kio ili decidus la atakon kontraŭ si mem?... ― 
	 demandis Tutmozis per moka tono.</p>

         <p class="p">― Sendube tion iel postulas iliaj aferoj. Kaj ke ili kondukas siajn
         aferojn pli bone ol vi, pri tio mi jam konvinkiĝis.</p>

         <p class="p">La interparoladon interrompis adjutanto, alvokanta Tutmozison al
         lia sankteco.</p>

         <p class="p">― Aŭskultu ankoraŭ!... ― diris Hiram. ― Viaj soldatoj arestis sur
         la vojo Pentueron, kiu havas ion gravan por diri al la
         faraono.</p>

         <p class="p">Tutmozis sin kaptis je la kapo kaj tuj sendis oficirojn, por ke ili
         trovu Pentueron. Poste li kuris al la faraono, kaj post
         momento revenis, kaj ordonis al la Feniciano sekvi lin.</p>

         <p class="p">Kiam Hiram eniris en la reĝan ĉambron, li trovis tie la reĝinon,
         grandan trezoriston, grandan skribiston kaj kelke da
         generaloj. Ramzes XIII, incitita, rapide paŝis en la salono.</p> 

         <p class="p">― Jen estas la malfeliĉo de l' faraono kaj Egipto! ― 
         ekkriis la reĝino, montrante la Fenicianon.</p>

         <p class="p">― Respektinda sinjorino ― respondis la nekonfuzita Hiram kun
         saluto ― la tempo montros, kiu estas fidela, kaj kiu malbona servisto
         de lia sankteco...</p>

         <p class="p">Ramzes subite haltis antaŭ Hiram.</p>

         <p class="p">― Ĉu vi havas la leterojn de Herhor al Asirio?... ― demandis li.</p>

         <p class="p">La Feniciano eltiris el sub la vesto paketon kaj silente transdonis
         ĝin al la faraono.</p>

         <p class="p">― Nur tion mi bezonis! ― ekkriis kun triumfo la estro. Oni devas
         tuj anonci al la popolo, ke la ĉefpastroj perfidis la
         ŝtaton...</p> 

         <p class="p">― Mia filo ― interrompis la reĝino per peteganta voĉo ― pro la
         ombro de l' patro... pro niaj dioj, prokrastu kelke da tagoj la anoncon...
         Kun la donacoj de Feniciano oni devas esti tre singarda...</p>

         <p class="p">― Via sankteco ― intermetis Hiram ― povas eĉ bruligi la
         leterojn.</p>

         <p class="p">― Ili estas indiferentaj por mi.</p>

         <p class="p">La faraono pensis momenton kaj kaŝis la paketon sub la
         tuniko.</p>

         <p class="p">― Kion vi aŭdis en Malsupra Egipto? ― demandis la sinjoro.</p>

         <p class="p">― Ĉie oni batas Fenicianojn ― respondis Hiram. ― Niaj domoj
         estas detruataj, mebloj ŝtelataj kaj jam oni mortigis kelkdekon da
         homoj.</p>

         <p class="p">― Mi aŭdis pri tio!... Tio estas la verko de l' pastroj ― diris la
         sinjoro.</p>

         <p class="p">― Prefere diru, mia filo, ke tio estas la sekvoj de la sendieco kaj
         rabemo de Fenicianoj ― intermetis la reĝino.</p>

         <p class="p">Hiram sin deturnis de l' reĝino kaj daŭrigis:</p>

         <p class="p">― De tri tagoj estas en Memfiso la policestro de Pi-Bast, kun du
         helpantoj kaj ili jam estas sur la postesignoj de Likon...</p>

         <p class="p">― Kiu estis edukita en la feniciaj temploj! ― ekkriis la reĝino
         Nikotris.</p>

         <p class="p">― ... De Likon ― daŭrigis Hiram ― kiun la ĉefpastro Mefres ŝtelis
         de la polico kaj tribunalo... De Likon, kiu en Teboj, ŝajnigante vian
         sanktecon, kuradis nuda en la ĝardeno, kiel frenezulo...</p>

         <p class="p">― Kion vi diras?... ― ekkriis la faraono.</p>

         <p class="p">― Via sankteco demandu la plej respektindan reĝinon, ĉar ŝi vidis
         lin... ― respondis Hiram.</p>

         <p class="p">― Jes ― diris la reĝino ― mi vidis tiun malnoblulon, sed mi diris
         nenion, por ŝpari al vi ĉagrenon... Sed mi devas aldoni, ke neniu havas
         pruvojn, ke Likon estis instigita de l' pastroj; la samon
         povis fari Fenicianoj...</p>

         <p class="p">Hiram ekridetis ironie.</p>

         <p class="p">― Patrino... patrino!... ― diris dolore Ramzes ― ĉu en via koro la
         pastroj valoras pli multe ol mi?...</p>

         <p class="p">― Vi estas mia filo kaj mia plej kara sinjoro ― respondis
         la reĝino kun ekscito ― sed mi ne povas toleri, ke
         fremdulo... idolano... ĵetas
         kalumniojn sur la sanktan pastraron, de kie ni ambaŭ devenas... Ho
         Ramzes!... ― ekkriis ŝi, falante sur la genuojn ― forpelu la malbonajn
         konsilantojn, kiuj vin puŝas al la sakrilego de l' temploj,
         al atenco kontraŭ la posteulo de via avo Amenhotep! Estas
         ankoraŭ tempo... estas ankoraŭ tempo por paco... por savi
         Egipton...</p>

         <p class="p">Subite eniris en la ĉambron Pentuer en disŝiritaj vestoj.</p>

         <p class="p">― Kion vi diros? ― demandis la faraono kun stranga
         trankvilo.</p>

         <p class="p">― Hodiaŭ, eble tuj ― respondis la pastro ― estos mallumiĝo de la
         suno...</p>

         <p class="p">La faraono posteniĝis de miro.</p>

         <p class="p">― Kio estas por ni la mallumiĝo de l' suno, precipe en la
         nuna momento? </p>

         <p class="p">― Sinjoro ― diris Pentuer ― mi ankaŭ pensis tiel, ankaŭ kiam mi
         legis en la malnovaj kronikoj priskribojn de l' mallumiĝoj... Tio estas
         tiel terura fenomeno, ke oni devus averti la tutan popolon...</p>

         <p class="p">― Jen!... ― intermetis Hiram.</p>

         <p class="p">― Kial vi ne sciigis al ni pli frue? ― demandis la pastron
         Tutmozis.</p>

         <p class="p">― Du tagojn la soldatoj tenis min arestita... La popolon ni ne povos
         plu averti, sed sciigu almenaŭ al la regimentoj apud la palaco, por ke
         almenaŭ ili kontraŭstaru al la paniko. </p>

         <p class="p">― Ah, malbone, malbone!... ― murmuretis Ramzes kaj aldonis
         laŭte: ― Kio ĝi estos kaj kiam?... </p>

         <p class="p">― Tage fariĝos nokto... ― diris la pastro. ― Ĝi devas daŭri, oni
         diras, tiom da tempo, kiom oni bezonas por iri kvincent paŝojn...
         Ĝi komenciĝos tagmeze... Tiel diris al mi Menes...</p>

         <p class="p">― Menes? ― ripetis la faraono. ― Mi konas la nomon, sed...</p>

         <p class="p">― Li skribis pri tio leteron al via sankteco... Sed avertu
         la regimentojn!...</p>

         <p class="p">Tuj eksonis la trumpetoj. La gvardio kaj Asirianoj stariĝis kun la
         armiloj, kaj la faraono, ĉirkaŭita de l' stabo, sciigis pri la mallumiĝo,
         aldonante, ke ili ne devas timi, ĉar la mallumo tuj pasos, kaj li estos
         kun ili.</p>

         <p class="p">― Vivu eterne! ― respondis la armitaj vicoj.</p>

         <p class="p">Samtempe Memfison oni sendis kelke da plej inteligentaj
         kavaliroj.</p>

         <p class="p">La generaloj sin lokis en la fronto de l' kolonoj, la faraono medite
         promenis sur la korto, la civilaj altranguloj mallaŭte murmuretis kun
         Hiram, kaj la reĝino Nikotris, kiu restis sola en la ĉambro, falis sur la
         vizaĝon antaŭ la statuo de Oziriso.</p>

         <p class="p">Estis jam post la unua horo, kaj efektive la lumo de la suno komencis
         malgrandiĝi.</p>

         <p class="p">― Ĉu vere estos nokto? ― demandis la faraono Pentueron.</p>

         <p class="p">― Jes, sed tre mallongan tempon.</p>

         <p class="p">― Kaj la suno?</p>

         <p class="p">― Ĝi kaŝos sin post la luno...</p>

         <p class="p">― Mi devas redoni mian favoron al la saĝuloj, kiuj esploras
         la stelojn... ― diris la sinjoro al si mem.</p>

         <p class="p">La krepusko rapide pligrandiĝis. La ĉevaloj de l' Azianoj komencis
         maltrankviliĝi, aroj da birdoj falis sur la ĝardenon kaj kun laŭta pepado
         okupis ĉiujn arbojn.</p>

         <p class="p">― Kantu ion!... ― ekkriis Kalipos al la Grekoj.</p>

         <p class="p">Ekbruis la tamburoj, ekfajfis la flutoj kaj kun lia akompano la
         greka regimento kantis la gajan kanton pri la timema filino
         de l' pastro: ŝi tiel timis la fantomojn, ke ŝi povis dormi
         nur en la kazernoj.</p>

         <p class="p">Subite sur la flavajn libiajn altaĵojn falis malbonsigna ombro kaj kun
         fulma rapideco kovris Memfison, Nilon kaj la palacajn ĝardenojn. La
         nokto invadis la teron, kaj sur la ĉielo aperis disko, nigra kiel karbo,
         kaj ĉirkaŭita per krono de flamoj.</p>

         <p class="p">Terura ekkrio mutigis la kanton de la greka regimento: la Azianoj
         ĵetis militan krion, sendante al la ĉielo nubon de sagoj, por fortimigi
         la malbonan spiriton, kiu volas manĝi la sunon.</p>

         <p class="p">― Vi diras, ke la nigra disko estas la suno? ― demandis la faraono
         Pentueron.</p>

         <p class="p">― Tiel asertas Menes... </p>

         <p class="p">― Granda saĝulo li estas!... kaj la mallumiĝo tuj
         finiĝos?...</p>

         <p class="p">― Tute certe...</p>

         <p class="p">― Kaj se la luno deŝiriĝus de la ĉielo kaj falus sur la
         teron?...</p>

         <p class="p">― Tio ne estas ebla... Jen la suno!... ― ekkriis Pentuer
         kun ĝojo.</p>

         <p class="p">Ĉiuj regimentoj kriis grandan aklamon por la honoro de Ramzes
         XIII.</p>

         <p class="p">La faraono ĉirkaŭprenis Pentueron.</p> 

         <p class="p">― Vere ― diris la sinjoro ― ni vidis strangan fenomenon... Sed
         mi ne volus vidi ĝin duan fojon... Mi sentas, ke se mi ne estus soldato,
         la timo ekregus mian koron.</p>

         <p class="p">Hiram proksimiĝis al la faraono kaj murmuretis:</p>

         <p class="p">― Sendu via eksceleneo kurieron Memfison, ĉar mi timas, ke la
         ĉefpastroj faris al vi ion malbonan...</p>

         <p class="p">― Vi supozas?</p>

         <p class="p">Hiram balancis la kapon.</p> 

         <p class="p">― Ili ne regus tiel longe la ŝtaton ― diris li ― ne enterigus ok dek
         viajn dinastiojn, se ili ne scius profiti tiajn okazojn, kiel
         la hodiaŭa!...</p>

         <p class="p">Dankinte la armeon por ilia bona sintenado dum la eksterordinara
         fenomeno, la faraono revenis en la somerdomon. Li estis meditplena,
         parolis trankvile, eĉ delikate, sed sur lia bela vizaĝo estis
         legebla necerteco.</p>

         <p class="p">Efektive en la animo de Ramzes bolis terura batalo. Li komencis
         kompreni, ke la pastroj havas en la manoj fortojn, kiujn ne nur li ne
         atentis, sed eĉ pri kiuj li ne pensis, pri kiuj li ne volis
         aŭskulti.</p>

         <p class="p">La pastroj, observantaj la movojn de l' steloj, en la daŭro de kelke
         da minutoj ekstreme grandiĝis en liaj okuloj. Kaj la faraono diris al
         si, ke tamen oni devas koni la strangan saĝon, kiu tiel terure implikas
         la homajn projektojn.</p>

         <p class="p">Kuriero post kuriero estis sendata Memfison, por ekscii, kio okazis
         tie dum la mallumiĝo. Sed la kurieroj ne revenis, kaj super la reĝo
         kaj liaj konfidatoj la necerteco disetendis siajn nigrajn flugilojn. Ke
         io malbona okazis apud la templo de Ptah, pri tio ne sole neniu dubis,
         sed eĉ ne kuraĝis aŭskulti la proprajn konjektojn. Ŝajnis, ke la faraono
         kaj la liaj estas kontentaj de ĉiu minuto, kiu pasis sen
         novaĵo de tie.</p>

         <p class="p">Dume la reĝino Nikotris, sidiĝinte apud la sinjoro, murmuretis al
         li:</p> 

         <p class="p">― Permesu al mi agi, Ramzes... La virinoj pli ol unu servon faris
         al nia ŝtato... Rememoru nur la reĝinon Nikotris dum la sesa dinastio,
         aŭ la reĝinon Makara, kiu kreis la ŝiparon sur Ruĝa maro?... Al nia
         sekso mankas nek saĝo, nek energio, permesu do al mi agi... Se la
         templo de Ptah ne estas prenita, nek la personoj de l'
         pastroj atakitaj, mi repacigos vin kun Herhor. Vi prenos kiel
         edzinon lian filinon,
         kaj via regado estos plena de gloro... Memoru, ke via avo, la sankta
         Amenhotep, ankaŭ estis ĉefpastro kaj vic-reĝo de l' faraono, kaj ke vi
         mem eble ne regus hodiaŭ, se la pastraro ne dezirus havi la propran
         sangon sur la trono... Tiel vi dankas ilin pro la povo?...</p>

         <p class="p">La faraono aŭskultis ŝin, sed senĉese pensis, ke tamen la saĝo de la
         pastroj estas grandega forto, kaj ke la batalo kontraŭ ili
         estas malfacila...</p> 

         <p class="p">Nur je la tria horo aperis la unua kuriero de Memfiso, -- adjutanto
         de l' regimento, kiu havis sian tendaron apud la templo. Li diris al
         la faraono, ke la templo ne estis prenita kaŭze de la kolero de l' dioj,
         ke la popolo forkuris, la pastroj triumfas, ke eĉ en la armeo ekregis
         malordo dum la terura, kvankam mallonga nokto.</p>

         <p class="p">Poste, preninte Tutmozison flanken, li anoncis, ke la soldatoj estas
         demoralizitaj, ke post la panika forkuro ili havas tiom da vunditoj kaj
         mortigitoj, kiel post batalo.</p>

         <p class="p">― Kaj kia estas nun la stato de la armeo?... ― demandis la
         konsternita Tutmozis.</p>

         <p class="p">― Kompreneble ― respondis la adjutanto ― ni sukcesis kolekti kaj
         ordigi la soldatojn. Sed uzi ilin kontraŭ la temploj? pri tio oni ne
         povas eĉ pensi... precipe nun, kiam la pastroj sin okupas per
         la flegado de l' vunditoj... Nun la soldato, vidante razitan
         kapon kun pantera felo, estas preta fali sur la vizaĝon, kaj
         multe da akvo forfluos, antaŭ kiam iu kuraĝus transpasi la
         sanktan sojlon... </p>

         <p class="p">― Kaj la pastroj ?...</p>

         <p class="p">― Ili benas la soldatojn, nutras, donas al ili trinkaĵon kaj ŝajnigas,
         ke la armeo ne estis kulpa en la atako kontraŭ la temploj, ke tio estas
         la verko de Fenicianoj...</p>

         <p class="p">― Kaj vi permesas tian demoralizon de la regimentoj?... ― ekkriis
         Tutmozis.</p>

         <p class="p">― Lia sankteco ja ordonis al ni defendi la pastrojn kontraŭ
         la popolaĉo... ― respondis la adjutanto. ― Se oni
         permesus al ni okupi la templojn, ni jam estus tie de la deka
         horo, kaj la ĉefpastroj estus en la keloj.</p>

         <p class="p">Deĵoranta oficiro sciigis al Tutmozis, ke ree iu pastro, veninta de
         Memfiso, deziras paroli kun lia sankteco.</p>

         <p class="p">Tutmozis atente rigardis la gaston. Tio estis homo ankoraŭ juna,
         kun vizaĝo kvazaŭ skulptita en ligno. Li diris, ke li venas al la faraono,
         de Samentu.</p>

         <p class="p">Ramzes tuj akceptis la pastron, kiu falinte sur la plankon, donis
         al Ramzes ringon. La monarĥo paliĝis.</p>

         <p class="p">― Kion tio signifas?... ― demandis la sinjoro.</p>

         <p class="p">― Samentu mortis... ― respondis la sendito.</p>

         <p class="p">Ramzes dum unu momento ne povis eligi sonon el la gorĝo. Fine
         li diris:</p>

         <p class="p">― Kiel tio okazis?...</p>

         <p class="p">― Ŝajnas ― diris la pastro ― ke Samentu estis trovita en unu el
         la salonoj de Labirinto kaj ke li mem venenis sin, por eviti
         turmentojn... Ŝajnas ankaŭ, ke malkovris lin Mefres, kun helpo de iu Greko, kiu,
         oni diras, tre similas vian sanktecon...</p>

         <p class="p">― Ree Mefres kaj Likon! ― ekkriis kolere Tutmozis. ― Sinjoro ― 
         li turnis sin al la faraono ― ĉu neniam vi liberigos vin de
         ĉi tiuj perfiduloj?...</p>

         <p class="p">Lia sankteco ree kunvokis privatan kunsidon en sia ĉambro. Li
         alvokis Hiramon kaj la pastron, kiu venis kun la ringo de
         Samentu.</p>

         <p class="p">Pentuer ne volis partopreni, la respektinda reĝino Nikotris
         venis neinvitita.</p>

         <p class="p">― Mi vidas ― murmuretis Hiram al Tutmozis ― ke kiam la pastroj
         estos forpelitaj, la virinaĉoj komencos regi Egipton!...</p>

         <p class="p">Kiam kolektiĝis la altranguloj, la faraono donis la parolon
         al la sendito de Samentu. La juna pastro volis nenion paroli
         pri Labirinto. Kontraŭe li vaste rakontis, ke la templo de
         Ptah tute ne estas defendata,
         kaj ke sufiĉus kelkdeko da soldatoj, por preni ĉiujn, kiuj sin kaŝas en
         ĝi.</p>

         <p class="p">― Ĉi tiu homo estas perfidulo!... ― ekkriis la reĝino. ― Li mem
         pastro, li konsilas al vi superforton kontraŭ la pastroj...</p>

         <p class="p">Eĉ unu muskolo ne ektremis en la vizaĝo de l' sendito.</p>

         <p class="p">― Respektinda sinjorino ― respondis li ― se Mefres pereigis mian
         protektanton kaj majstron, Samentu, mi estus hundo, se mi ne serĉus
         venĝon. Morto por morto!...</p>

         <p class="p">― La juna homo plaĉas al mi! ― murmuretis Hiram.</p>

         <p class="p">Efektive en la kunsido kvazaŭ ekblovis freŝa aero. La
         generaloj rigardis scivole la pastron, eĉ la vizaĝo de l'
         faraono viviĝis.</p>

         <p class="p">― Mia filo, ne aŭskultu lin! ― petegis la reĝino.</p>

         <p class="p">― Kiel vi pensas? ― diris subite Ramzes al la juna pastro: ― Kion
         farus nun la sankta Samentu, se li vivus?...</p>

         <p class="p">― Mi estas certa ― respondis energie la pastro ― ke Samentu enirus
         en la templon de Ptah, bruligus incenson por la dioj, sed punus la
         perfidulojn kaj mortigintojn...</p>

         <p class="p">― Mi ripetas, ke vi estas la plej malbona perfidulo!... ― 
         ekkriis la reĝino.</p>

         <p class="p">― Mi plenumas nur mian devon ― respondis la nekortuŝebla
            pastro.</p>

         <p class="p">― Vere, ĉi tiu homo estas la lernanto de Samentu!... ― intermetis
         Hiram. ― Li sola vidas klare, kio restas al ni por fari...</p>

         <p class="p">La militaj kaj civilaj altranguloj konsentis, ke Hiram estas prava,
         kaj la granda skribisto aldonis:</p>

         <p class="p">― Ni komencis la batalon kontraŭ la pastroj, ni devas fini ĝin, tiom
         pli hodiaŭ, kiam ni havas la leterojn pruvantajn, ke Herhor traktis kun
         Asirianoj, kio estas granda ŝtata perfido.</p>

         <p class="p">― Li daŭrigas ja politikon de Ramzes XII ― intermetis la
         reĝino.</p>

         <p class="p">― Sed mi estas Ramzes XIII!... ― jam malpacience respondis
         la faraono.</p>

         <p class="p">Tutmozis leviĝis de la seĝo.</p>

         <p class="p">― Mia sinjoro ― diris li ― permesu al mi agi. Estas danĝera afero
         daŭrigi ĉi tiun staton de l' necerteco, kiu regas nun en la
         administrado, kaj estus krimo kaj malsaĝo ne profiti la
         okazon. La pastro diras, ke la templo ne estas defendata,
         permesu do al mi iri tien kun areto da
         homoj; mi mem elektos ilin.</p>

         <p class="p">― Mi iros kun vi ― intermetis Kalipos. ― Laŭ mia sperto la
         triumfanta malamiko estas plej malforta. Se do nun ni invados en la templon
         de Ptah...</p>

         <p class="p">― Ni ne bezonas invadi, ni eniros tien, kiel plenumantaj de la volo de l'
         faraono, kiu ordonas al vi aresti la perfidulojn ― diris la granda
         skribisto. ― Por tio oni ne bezonas eĉ forton. Kiom da fojoj
         unu policisto sin ĵetas sur bandon da ŝtelistoj kaj kaptas,
         kiom li volas.</p>

         <p class="p">― Mia filo ― interrompis la reĝino ― cedas al la premo de
         viaj konsiloj... Sed li ne volas superforton, li
         malpermesas al vi...</p>

         <p class="p">― Ah, se estas tiel ― diris la juna pastro de Set ― mi komunikos al
         via sankteco ankoraŭ unu aferon.</p>

         <p class="p">Kelkfoje li profunde spiris, sed malgraŭ tio li finis per sufokita
         voĉo:</p> 

         <p class="p">― Sur la stratoj de Memfiso la pastra partio publikigas,
            ke...</p>

         <p class="p">― Kion?... ― parolu sentime ― interrompis la faraono.</p>

         <p class="p">― Ke via sankteco estas frenezulo, ne havas la ĉefpastran rangon, eĉ
         la reĝan kaj ke... oni povas forigi vin de l' trono...</p>

         <p class="p">― Jen kion mi timis ― murmuretis la reĝino.</p>

         <p class="p">La faraono salte leviĝis de la seĝo.</p>

         <p class="p">― Tutmozis! ― ekkriis li per voĉo, en kiu oni sentis la retrovitan
         energion. ― Prenu tiom da soldatoj, kiom vi volas, iru en la templon de
         Ptah kaj alkonduku al mi Herhoron kaj Mefreson, kulpigitajn pri ŝtata
         perfido. Se ili pruvos sian senkulpecon, mi redonos al ili mian favoron,
         en la kontraŭa okazo...</p>

         <p class="p">― Ĉu vi pripensis?... ― interrompis la reĝino.</p>

         <p class="p">Tiun ĉi fojon la indigninta faraono ne respondis al ŝi, kaj
         la altranguloj komencis krii:</p>

         <p class="p">― Morto al la perfiduloj!... De kiam en Egipto la faraono devas
         oferi siajn fidelajn servistojn por almozpeti la favoron de
         l' friponoj!...</p>

         <p class="p">Ramzes donis al Tutmozis paketon de l' leteroj de Herhor al Asirio
         kaj diris per solena voĉo:</p>

         <p class="p">― Ĝis la sufoko de la ribelo de l' pastroj, mi transdonas mian povon
         al Tutmozis, la ĉefo de la gvardio. Nun lin vi obeu, kaj vi, respektinda
         patrino, al li vin turnu kun viaj rimarkoj. </p>

         <p class="p">― Saĝe kaj juste agas la sinjoro!... ― ekkriis la granda skribisto. ― 
         Ne konvenas al la faraono lukti kontraŭ la popolaĉo, kaj la manko de
         energia povo estus pereiga por ni.</p>

         <p class="p">Ĉiuj altranguloj sin klinis antaŭ Tutmozis. La reĝino Nikotris kun
         ĝemo falis al la piedoj de l' filo.</p>

         <p class="p">Tutmozis, akompanata de la generaloj, eliris en la korton. Li ordonis
         al la unua regimento de l' gvardio stariĝi en vicoj kaj
         diris:</p>

         <p class="p">― Mi bezonas kelkdekon da homoj, kiuj estas pretaj morti por la
         gloro de nia monarĥo...</p>

         <p class="p">Eliris el la vicoj pli multe da soldatoj kaj oficiroj, ol oni bezonis, kaj
         en ilia fronto Eunana.</p>

         <p class="p">― Ĉu vi estas pretaj morti? ― demandis Tutmozis.</p>

         <p class="p">― Ni mortos kun vi, ĉefo, por lia sankteco!... ― ekkriis
            Eunana.</p>

         <p class="p">― Vi ne mortos, sed venkos la malnoblajn krimulojn ― respondis
         Tutmozis. ― La soldatoj, partoprenantaj en la ekspedicio,
         ricevos oficiran rangon, la oficiroj ricevos avancon je du
         gradoj. Tiel diras al vi
         mi, Tutmozis, la ĉefa militestro laŭ la volo de l' faraono.</p>

         <p class="p">― Vivu eterne!...</p>

         <p class="p">Tutmozis ordonis jungi ĉevalojn al dudek kvin ĉaroj de la
         peza kavalerio kaj sidigis tie la memvolulojn. Li mem
         akompanata de Kalipos
         sidiĝis sur ĉevalojn, kaj baldaŭ la tuta taĉmento, sin
         direktanta al Memfiso, malaperis en la polvo.</p>

         <p class="p">Vidante tion el la fenestro de la reĝa somerdomo, Hiram sin klinis
         antaŭ la faraono kaj murmuretis:</p>

         <p class="p">― Nur nun mi kredas, ke via sankteco ne estis en konspiro kun la
         ĉefpastroj...</p>

         <p class="p">― Ĉu vi freneziĝis?... ― eksplodis la sinjoro.</p>

         <p class="p">― Pardonu, estro, sed la hodiaŭa atako kontraŭ la temploj estis
         aranĝita de la pastroj. Kiel ili entiris en ĝin vian sanktecon? tion mi
         ne komprenas.</p>

         <p class="p">Estis jam la kvina horo post la tagmezo.</p>

<hr>
<div class="footer">
<a href="XVII.html">ĈAPITRO XVII&nbsp;&gt;&gt;</a>
</div>
</body>
</html>
