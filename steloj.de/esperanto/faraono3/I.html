<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO I</h3>
</title>
</head>
<body background="../bld/papero.jpg">
<div class="header">
<span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO I</h3>

         <p class="first_p">Ĉu la profetoj de la subtera templo de Sfinkso vidis la novan monarĥon
         de Egipto apud la piramidoj; ĉu ili sciigis tiun al la reĝa palaco kaj
         kiel? oni ne scias. Sed kiam Ramzes estis proksimiĝanta al la rivero,
         la respektinda ĉefpastro Herhor ordonis veki la palacajn servistojn, kaj
         kiam la sinjoro estis sur Nilo, ĉiuj pastroj, generaloj kaj
         civilaj altranguloj jam kolektiĝis en la granda salono.</p>

         <p class="p">Ĉe la leviĝo de l' suno Ramzes en la fronto de la malgranda
	 taĉmento enrajdis en la palacan korton, kie la servistoj falis antaŭ li sur
         la vizaĝojn, kaj la gvardio levis la glavojn ĉe la sono de trumpetoj kaj
         tamburoj.</p>

         <p class="p">Salutinte la armeon, lia sankteco iris en la banejon kaj banis sin en
         parfumita akvo. Poste li permesis ordigi siajn diajn harojn; kiam la
         frizisto demandis lin plej humile, ĉu li ordonas razi la kapon kaj barbon,
         la estro respondis:</p>

         <p class="p">― Superflue. Mi ne estas pastro, sed soldato.</p>

         <p class="p">Post momento ĉi tiuj vortoj transiris en la aŭdiencan salonon, post
         unu horo trakuris la palacon, tagmeze ili jam estis disportitaj en la tuta
         Memfiso, kaj vespere estis jam konataj en ĉiuj temploj de la ŝtato, de
         Tami-nhor kaj Sabne-Ĥetam norde ĝis Suunu kaj Pilak sude.</p>

         <p class="p">Aŭdante la novaĵon, la nomarĥoj, nobeluloj, soldatoj, popolo
	 kaj eksterlanduloj freneziĝis de ĝojo, sed la sankta pastraro tiom pli fervore
         funebris la mortintan faraonon.</p>

         <p class="p">Elirinte el la banejo, lia sankteco surmetis mallongan ĉemizon kun
         nigraj kaj flavaj strioj, sur ĝin flavan brustŝirmilon, sur
         la piedojn sandalojn, ligitajn per rimenoj, kaj sur la kapon kaskon kun pinto. Poste
         li alligis ŝtalan asirian glavon, kiun li portis en la batalo apud Sodaj
         Lagoj, kaj ĉirkaŭita de granda sekvantaro de generaloj, kun bruo kaj
         tinto eniris en la aŭdiencan salonon.</p>

         <p class="p">Tie iris renkonte al li la ĉefpastro Herhor, akompanata de la sanktaj
         ĉefpastroj Sem, Mefres kaj aliaj. Ilin sekvis: la grandaj juĝistoj de
         Memfiso kaj Teboj, dekkelko da najbaraj nomarĥoj, granda kasisto,
         kaj la superaj intendantoj de la domoj: de greno, brutoj, vestoj, sklavoj,
         oro kaj arĝento, kaj multaj aliaj altranguloj.</p>

         <p class="p">Herhor sin klinis antaŭ Ramzes kaj diris kortuŝita:</p>

         <p class="p">― Sinjoro! Al eterne vivanta via patro plaĉis foriri al la dioj, kie
         li ĝuas la eternan feliĉon. Sur vin hodiaŭ falas la devo zorgi pri la orfa
         ŝtato. Saluton do al vi, sinjoro kaj estro de la mondo, kaj vivu eterne
         lia sankteco la faraono
	 Ĥam-sam-merer-amen-Ramesses-neter-hog-an!...</p>

         <p class="p">La ĉeestantoj kun entuziasmo ripetis la ekkrion. Oni supozis, ke
         la nova estro montros emocion aŭ embarason. Sed je la
         ĝenerala mirego, la sinjoro nur sulkigis la brovojn kaj respondis:</p> 

         <p class="p">― Konforme al la volo de mia patro kaj al la leĝoj de Egipto mi
         prenas en miajn manojn la regadan kaj mi estros por la gloro de la
         ŝtato kaj por la feliĉo de la popolo... </p>

         <p class="p">Subite la sinjoro sin turnis al Herhor kaj fikse rigardante
         liajn okulojn, demandis:</p>

         <p class="p">― Sur la tiaro de via ekscelenco mi vidas la oran serpenton. Kial
         vi surmetis la simbolon de la reĝa povo?</p>

         <p class="p">Morta silento ekregis en la kunveno. La plej maltima homo en
         Egipto supozus neniam, ke la juna sinjoro komencos la regadon
         per tia demando al la plej potenca persono en la tuta regno, eble pli 
         potenca ol la mortinta faraono.</p> 

         <p class="p">Sed post la juna sinjoro staris dekkelko da generaloj, en la korto
         brilis la sentimaj regimentoj de la gvardio, kaj Nilon jam
         estis transiranta la armeo de Sodaj Lagoj, ebria de la
         triumfo, amanta sian ĉefon.</p> 

         <p class="p">La potenca Herhor paliĝis kiel vakso kaj ne povis eligi voĉon el 
         la kunpremita laringo.</p> 

         <p class="p">― Mi demandas vian ekscelencon ― trankvile ripetis la faraono ― 
         je kia rajto sur via tiaro estas la reĝa serpento?</p>

         <p class="p">― Tio estas la tiaro de via avo, la sankta Amenhotep ― mallaŭte 
         respondis Herhor. ― La plej alta kolegio ordonis al mi surmeti ĝin
         en gravaj cirkonstancoj.</p>

         <p class="p">― Mia sankta avo ― diris la faraono ― estis la patro de la reĝino
         kaj kiel favoron li ricevis la rajton ornami sian tiaron per la ureus.
         Sed, kiel mi scias, lia ceremonia vesto troviĝas inter la relikvoj de 
         la templo de Amon.</p>

         <p class="p">Herhor jam ekregis sin mem.</p>

         <p class="p">― Bonvolu rememori, via sankteco ― klarigis li ― ke tutan tagon
         Egipto restis sen estro. Iu ja devis veki kaj kuŝigi la dion, Ozirison, 
         doni benojn al la popolo kaj honori la reĝajn antaŭulojn. Por
         tiel malfacila momento la plej alta kolegio ordonis al mi surmeti la sanktan
         relikvon, por ke ne malfruu la regado de l' ŝtato kaj la servado al la
         dioj. Sed nun, kiam ni havas rajtan kaj potencan estron, mi demetas
         la miraklan relikvon...</p>

         <p class="p">Dirinte ĉi tion, Herhor demetis de la kapo la tiaron, ornamitan per
         la ureus, kaj transdonis ĝin al la ĉefpastro Mefres.</p>

         <p class="p">La minaca vizaĝo de l' faraono sereniĝis kaj li direktis siajn paŝojn
         al la trono.</p>

         <p class="p">Subite la sankta Mefres baris al li la vojon kaj sin klininte al la tero,
         diris:</p>

         <p class="p">― Bonvolu, sankta sinjoro, aŭskulti plej humilan peton...</p>

         <p class="p">Oni ne vidis humilecon en lia voĉo, nek en la okuloj, kiam 
	 rektiĝinte li daŭrigis:</p>

         <p class="p">― Jen estas la vortoj de la plej alta kolegio de ĉiuj ĉefpastroj...</p>

         <p class="p">― Diru ― respondis la faraono.</p>

         <p class="p">― Via sankteco scias ― daŭrigis Mefres ― ke faraono, kiu ne
         posedas ĉefpastrajn sanktigojn, ne povas fari la plej altajn oferojn, nek
         vesti kaj senvestigi la miraklan Ozirison.</p>

         <p class="p">― Mi komprenas ― interrompis la sinjoro. ― Mi estas faraono, kiu
         ne posedas la rangon de ĉefpastro.</p>

         <p class="p">― Kaj tial ― daŭrigis Mefres ― la plej alta kolegio humile petas vian
         sanktecon, ke vi bonvolu elekti ĉefpastron, kiu povus anstataŭi vin en
         la plenumado de la religiaj ceremonioj.</p>

         <p class="p">Aŭskultante la kategorian paroladon, la ĉefpastroj kaj
	 civilaj altranguloj tremis kaj maltrankvile moviĝis, la generaloj kvazaŭ nevole ordigis
         la glavojn. Sed la sankta Mefres rigardis ilin kun nekaŝata malestimo
         kaj ree fiksis siajn malvarmajn okulojn sur la vizaĝo de la
	 faraono.</p>

         <p class="p">Sed ankaŭ nun la sinjoro de l' mondo ne estis embarasita.</p>

         <p class="p">― Bone ― respondis li ― ke via ekscelenco rememorigis al mi la
         gravan devon. La milita metio kaj la aferoj de l' ŝtato ne permesos al
         mi plenumi la ceremoniojn de nia sankta religio, mi do devas elekti
         por ili anstataŭanton...</p>

         <p class="p">Dirante tion, la sinjoro komencis ĉirkaŭrigardi en la
	 ĉambro. Maldekstre de Herhor staris la sankta Sem. La faraono fikse rigardis lian
         kvietan kaj honestan vizaĝon kaj subite demandis:</p>

         <p class="p">― Kiu kaj kio vi estas, ekscelenco?</p>

         <p class="p">― Mia nomo estas Sem, mi estas ĉefpastro de la templo de Ptah
         en Pi-Bastis.</p>

         <p class="p">― Vi estos mia anstataŭanto en la religiaj devoj ― diris la sinjoro,
         montrante lin per la fingro.</p>

         <p class="p">Murmureto de admiro traflugis inter la ĉeestantoj. Eĉ post plej longa
         konsiderado kaj interkonsiliĝoj malfacile estus elekti pli indan pastron
         por tiel alta posteno.</p>

         <p class="p">Herhor paliĝis ankoraŭ pli forte, kaj Mefres kumpremis la bluajn
         lipojn kaj duone kovris la okulojn per la palpebroj.</p>

         <p class="p">Post momento la nova monarĥo sidiĝis sur la trono, kiu anstataŭ
         piedoj havis skulptitajn figurojn de reĝoj kaj princoj de naŭ
         popoloj.</p>

         <p class="p">Baldaŭ Herhor, sur ora plado, donis al la sinjoro blankan kaj ruĝan
         kronon, ĉirkaŭitan per ora serpento. La faraono silente metis ĝin sur
         la kapon, kaj la ĉeestantoj falis sur la vizaĝojn.</p> 

         <p class="p">Tio ne estis ankoraŭ la solena kronado, sed nur akcepto de la
         povo.</p>

         <p class="p">Kiam la pastroj estis incensintaj la faraonon kaj kantintaj himnon
         al Oziriso, ke li verŝu sur lin ĉiujn benojn, oni permesis al la civilaj
         kaj militistaj altranguloj kisi la malsupran ŝtupon de l' trono. Poste la
         sinjoro prenis oran kuleron kaj, ripetante la preĝojn, kiujn voĉe diris
         la sankta Sem, li incensis la statuojn de l' dioj, kiuj staris en du vicoj, ĉe
         ambaŭ flankoj de lia reĝa seĝo.</p>

         <p class="p">― Kion mi devas fari nun? ― demandis la monarĥo.</p> 

	 <p class="p">― Vin montri al la popolo ― respondis Herhor.</p> 

         <p class="p">Tra orita, larĝe malfermita pordo kaj tra marmora ŝtuparo lia 
	 sankteco eniris sur la terason, kaj levinte la manojn, li turnis sin al la kvar
         partoj de la mondo. Eksonis trumpetoj kaj sur la supro de l' pilonoj
         oni pendigis flagojn. Kiu ajn estis sur la kampo, en la korto aŭ
         en la strato, falis sur la vizaĝon; la bastono, levita super la dorso
         de l' bruto aŭ sklavo, malleviĝis, kaj ĉiuj ŝtataj krimuloj, kondamnitaj
         en tiu ĉi tago, ricevis pardonon.</p> 

         <p class="p">Revenante de la teraso, la monarĥo diris:</p>

         <p class="p">― Kion ankoraŭ mi devas fari? </p>

         <p class="p">― Atendas vian sanktecon la manĝo kaj la ŝtataj aferoj ― diris 
         Herhor.</p> 

         <p class="p">― Mi do povas ripozi ― respondis la faraono. ― Kie estas
	 la restaĵoj de mia sankta patro?</p>

         <p class="p">― Oni transdonis ilin al la enbalzamigistoj ― murmuretis
            Herhor.</p>

         <p class="p">La okuloj de la faraono pleniĝis per larmoj kaj la lipoj ektremis. Sed
         tuj li ekregis sin kaj silente rigardis la plankon. Estus nekonvene, se la 
         servistoj vidus la emocion de tiel potenca sinjoro. Volante turni la
         atenton de l' sinjoro al alia temo, Herhor diris:</p>

         <p class="p">― Ĉu via sankteco bonvolos akcepti la respektegon de la reĝino
         patrino?</p>

         <p class="p">― Mi?... mi devas akcepti la respektegon de mia
	 patrino?... ― demandis la faraono per sufokita voĉo.</p>

         <p class="p">Kaj volante nepre trankviliĝi, li aldonis kun rideto</p>

         <p class="p">― Via ekscelenco forgesis, kion diris la saĝulo Eney?... Eble la
         sankta Sem ripetos al ni liajn belajn vortojn...</p>

         <p class="p">― "Memoru ― citis Sem 
	 ― ke ŝi naskis vin kaj nutris per ĉiuj
         rimedoj..."</p>

         <p class="p">― Daŭrigu... daŭrigu!... ― insistis la sinjoro, penante ekregi sin.</p>

         <p class="p">― "Se vi forgesus pri tio, ŝi levos siajn manojn al la dio, kaj
         li favore aŭskultos ŝian plendon. Ŝi longe portis vin sub ŝia koro, kiel
         grandan ŝarĝon, kaj naskis vin, kiam pasis viaj monatoj. Poste ŝi portis
         vin sur la dorso kaj dum tri jaroj metis sian mamon en vian buŝon.
         Tiel ŝi edukis vin, ne sentante abomenon al via malpureco. Kaj kiam 
         vi iris en la lernejon kaj oni ekzercis vin en la skriboj, ĉiutage ŝi
         stariĝis antaŭ via instruisto kun pano kaj biero de sia
         domo."
  [<i>Aŭtentika</i>]
</p>

         <p class="p">La faraono profunde eksopiris kaj diris pli trankvile:</p>

         <p class="p">― Vi do vidas, ke ne konvenas, ke mia patrino salutu min. Mi, mi
         devas iri al ŝi...</p>

         <p class="p">Kaj li trapasis longan vicon de salonoj, kies muroj estis kovritaj per
         marmoro, alabastro kaj ligno; hele kolorigitaj, skulptitaj kaj oritaj, kaj
         post li lia grandega sekvantaro. Proksimiĝinte al la antaŭĉambro de l'
         patrino, li faris signon, ke oni lasu lin sola.</p> 

         <p class="p">Li trairis la antaŭĉambron, momenton haltis antaŭ la pordo, poste
         li ekfrapis kaj mallaŭte eniris.</p>

         <p class="p">En la ĉambro kun nudaj muroj, en kiu anstataŭ mebloj estis simpla
         lito kaj breĉita kruĉo kun akvo, ĉio kiel signo de l' funebro, sidis sur
         ŝtono la patrino de l' monarĥo, la reĝino Nikotris. Ŝi estis nudpieda, en
         dika ĉemizo; ŝia frunto estis malpurigita per nila koto, ŝi
         havis cindron en la implikitaj haroj.</p>

         <p class="p">Ekvidinte Ramzeson, la respektinda sinjorino kliniĝis, por fali al
         liaj piedoj. Sed la filo kaptis ŝin inter siajn brakojn kaj diris kun
         ploro:</p>

         <p class="p">― Se vi, patrino, vin klinas antaŭ mi ĝis la tero, mi antaŭ vi devos
         malleviĝi sub la teron...</p>

         <p class="p">La reĝino karese premis lian kapon al sia brusto, viŝis al li la larmojn
         per la maniko de sia dika ĉemizo, kaj levinte la manojn
         supren murmuretis:</p>

         <p class="p">― Ĉirkaŭu ĉiuj dioj... la spiritoj de via patro kaj avo ĉirkaŭu vin per
         siaj zorgoj kaj benoj... Ho Izido, neniam mi avaris al vi oferojn, sed
         hodiaŭ mi donas la plej grandan... Mi donas al vi mian amatan filon...
         Ĉi tiu mia reĝa filo fariĝu sendivida via filo, kaj lia gloro kaj potenco
         pligrandigu vian dian heredaĵon...</p>

         <p class="p">La sinjoro multfoje ĉirkaŭprenis kaj kisis la reĝinon, fine li sidigis
         ŝin sur la lito, kaj li mem sidiĝis sur la ŝtono.</p>

         <p class="p">― Ĉu la patro lasis al mi ordonojn? ― demandis li.</p>

         <p class="p">― Li nur petis, ke vi ne forgesu lin, kaj al la plej alta kolegio li
         diris la jenajn vortojn: "Mi lasas al vi posteulon, kiu estas leono
         kaj aglo en unu persono; obeu lin, kaj li levos Egipton al potenco
         senlima."</p>

         <p class="p">― Ĉu vi pensas, ke la pastroj obeos al mi?</p>

         <p class="p">― Memoru ― diris la patrino ― ke la emblemo de l' faraono estas
         la serpento. Kaj la serpento estas saĝo, kiu silentas kaj mordas morte
         en neatendita momento... Se vi prenos la tempon kiel liganon, vi venkos
         ĉion.</p>

         <p class="p">― Herhor estas terure maltima... Hodiaŭ li kuraĝis surmeti la tiaron
         de la sankta Amenhotep... Kompreneble mi ordonis al li demeti ĝin, kaj
         mi forigos lin de la regado... Lin kaj kelkajn anojn de la plej alta
         kolegio...</p>

         <p class="p">La reĝino ekskuis la kapon.</p>

         <p class="p">― Egipto estas via ― diris ŝi, ― kaj la dioj donis al vi grandan saĝon.
         Sen tio mi terure timus malkonsenton kun Herhor... </p>

         <p class="p">― Mi ne malkonsentas kun li, mi lin forpelas.</p>

         <p class="p">― Egipto estas via ― ripetis la patrino ― sed mi timas la batalon
         kontraŭ la pastroj. Vere, via patro, tro malsevera, kuraĝigis ĉi tiujn
         homojn, sed oni ne devas alkonduki ilin al la malespero per la severeco.
         Cetere, pripensu: kiu anstataŭas al vi ilian konsilon?... Ili scias
         ĉion, kio estis, estas kaj estos sur la tero kaj ĉielo; ili vidas la plej
         kaŝitajn homajn pensojn kaj direktas la korojn, kiel la vento la foliojn.
         Sen ili vi ne nur ne scios, kio okazas en Tiro kaj Ninivo, sed eĉ en
         Memfiso kaj Teboj.</p>

         <p class="p">― Mi ne forpuŝas la saĝon, sed mi volas la obeon ― respondis la
         faraono. ― Mi scias, ke ilia saĝo estas granda, sed ĝi devas
         esti kontrolata kaj direktata, por ke ĝi ne ruinigu la ŝtaton... Diru vi mem,
         patrino: kion dum tridek jaroj ili faris el Egipto?... La popolo suferas
         mizeron aŭ ribelas, ni havas malmulte da soldatoj, la
         trezorejo estas malplena, kaj dume, kelke da monatoj de ni,
         kvazaŭ ŝvelanta kuko kreskas Asirio kaj jam hodiaŭ trudas al
         ni traktatojn!...</p>

         <p class="p">― Faru, kiel vi volas. Sed memoru, ke la emblemo de l' faraono estas
         la serpento, kaj la serpento estas la silento kaj saĝo.</p>

         <p class="p">― Vi diras la veron, patrino; sed kredu al mi, ke iafoje la kuraĝo
         valoras pli multe ol la prudento. Jam hodiaŭ mi scias, ke la pastroj
         intencis tutajn jarojn konduki la militon kontraŭ Libio. Mi finis ĝin en
         la daŭro de dekkelko da tagoj kaj nur tial, ke ĉiutage mi faris ian paŝon
         frenezan, sed decidan. Se mi ne estus kurinta renkonte al ili
         en la dezerton, kio ja estis granda malprudento, hodiaŭ ni havus Libianojn
         apud Memfiso... </p>

         <p class="p">― Mi scias, vi persekutis Tehennan, kaj Tifono surprizis vin ― 
         diris la reĝino. ― Ho senkonsidera infano... vi ne pensis
         pri mi!</p>

         <p class="p">La sinjoro ekridetis.</p>

         <p class="p">― Estu trankvila via koro ― respondis li. ― Kiam la
	 faraono batalas, ĉe lia dekstra kaj maldekstra mano stariĝas
	 Amon. Kaj kiu egalas lin?...</p>

         <p class="p">Ankoraŭ unu fojon li ĉirkaŭprenis la patrinon kaj foriris.</p>

<hr>
<div class="footer">
<a href="II.html">ĈAPITRO II&nbsp;&gt;&gt;</a>
</div>
</body>
</html>
