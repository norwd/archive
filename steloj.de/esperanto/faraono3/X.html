<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO X</h3>
</title>
</head>
<body background="../bld/papero.jpg">
<div class="header">
<span class="header_left"><a href="IX.html">&lt;&lt;&nbsp;ĈAPITRO IX</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO X</h3>


         <p class="first_p">Post la enterigo de la faraono Egipto revenis al la ordinara
         vivmaniero, kaj Ramzes XIII al la ŝtataj aferoj.</p>

         <p class="p">En la monato Epifii (aprilo, majo), la nova monarĥo vizitis la urbojn
         trans Teboj, sur la bordoj de Nilo. Li estis en Sni, urbo tre komerca
         kaj industria, kie troviĝis la templo de Kneph, aŭ la "animo de la
         mondo". Li vizitis Edfu'n, kies templo kun deketaĝaj pilonoj posedis
         grandegan bibliotekon de papirusoj, kaj sur la muroj skribitan kaj
         pentritan kvazaŭ enciklopedion de la tiama geografio, astronomio kaj
         teologio. Li haltis en la ŝtonminejoj de Ĥennu; en Nubio aŭ Kom-Ombo
         li faris oferon al Horus, la dio de la lumo, kaj al Sebek, kiu estas la
         spirito de la krepusko. Li estis sur la insulo Ab, kiu inter la nigraj
         ŝtonegoj havis aspekton de smeraldo, naskis la plej bonajn daktilojn
         kaj estis nomata la ĉefurbo de l' elefantoj; ĉar tie koncentriĝis la tuta
         komerco de la eburo. Fine li vizitis la urbon Sunnu, ĉe la
         unua katarakto de Nilo, estis en la grandegaj minejoj de
         granito kaj sienito, kie oni fendis la ŝtonegojn per kojnoj,
         saturitaj de akvo, kaj hakis obeliskojn, naŭ etaĝojn altajn.</p>

         <p class="p">Ĉie, kie sin montris la nova sinjoro de Egipto, la regnanoj salutis
         lin kun furioza entuziasmo. Eĉ la krimuloj, laborantaj en la minejoj,
         kies korpo estis kovrita de necikatriĝintaj vundoj, eĉ ili ĝuis la feliĉon:
         la faraono ordonis liberigi ilin de la laboro por tri tagoj.</p>

         <p class="p">Ramzes XIII povis esti kontenta kaj fiera: neniu faraono dum sia
         venka triumfo estis tiel akceptata, kiel li dum sia paca ekskurso.
         La nomarĥoj, skribistoj kaj ĉefpastroj, vidante la senliman konfidon
         de la popolo al la nova faraono, kliniĝis antaŭ lia povo kaj murmuretis
         inter si:</p>

         <p class="p">― La popolaĉo estas kvazaŭ aro de bovoj, kaj ni kiel prudentaj kaj
         ŝparemaj formikoj. Ni respektu do la novan sinjoron, por ke ni ĝuu
         la sanon kaj gardu niajn domojn de la ruino.</p>

         <p class="p">Tiamaniere la opozicio de la altranguloj, tre forta antaŭ kelke da
         monatoj, hodiaŭ eksilentis kaj cedis la lokon al senlima humileco. La
         tuta aristokratio kaj pastraro falis sur la vizagon antaŭ Ramzes XIII;
         sole Mefres kaj Herhor restis neflekseblaj.</p> 

         <p class="p">Ne estas do mirinde, ke kiam la faraono revenis de Sunnu Tebojn,
         tuj en la unua tago la granda trezoristo alportis al li
         malbonajn novaĵojn.</p>

         <p class="p">― Ĉiuj temploj ― diris li ― rifuzis al la trezorejo la krediton kaj plej
         humile petegas vian sanktecon, ke en la daŭro de du jaroj vi ordonu
         pagi la sumojn, pruntitajn de ili...</p>

         <p class="p">― Mi komprenas ― respondis la monarĥo ― tio estas la verko de
         la sankta Mefres!... Kiom ni ŝuldas al ili?</p>

         <p class="p">― Ĉirkaŭ kvindek mil talentojn...</p>

         <p class="p">― Kvindek mil talentojn mi devas pagi en la daŭro de du jaroj!...
         ― ripetis la faraono. ― Kaj poste, kio ankoraŭ?...</p>

         <p class="p">― La impostoj alfluas tre malrapide ― diris la trezoristo. ― Jam
         de tri monatoj ni ricevas apenaŭ la kvaronon de tio, kion oni ŝuldas al
         ni...</p>

         <p class="p">― Kio okazis?</p>

         <p class="p">La trezoristo estis embarasita.</p>

         <p class="p">― Mi aŭdis ― diris li ― ke iuj homoj klarigis al la kamparanoj,
         ke dum la regado de via sankteco ili povas ne pagi la
         impostojn...</p>

         <p class="p">― Oh! Oh!... ― ekkriis Ramzes ridante ― tiuj homoj ŝajnas al
         mi tre similaj al la nobla Herhor... Li do volas mortigi min
         per malsato?... Kiel vi pagas la kurantajn elspezojn? ― 
         aldonis li.</p>

         <p class="p">― Laŭ la ordono de Hiram pruntas al ni Fenicianoj ― respondis
         la trezoristo. ― Ni jam prenis ok mil talentojn...</p>

         <p class="p">― Sed vi donas al ili kvitancojn?</p>

         <p class="p">― Kvitancojn kaj garantiojn... ― eksopiris la trezoristo. ― Ili diras,
         ke tio estas simpla formalaĵo; tamen ili loĝiĝas en la bienoj de via
         sankteco kaj forprenas de la kamparanoj ĉion, kion ili
         povas...</p>

         <p class="p">Ebriigita de la akcepto de la popolo kaj de la humileco de l' riĉuloj,
         la faraono ne koleris plu kontraŭ Herhor kaj Mefres. La tempo de la
         kolero pasis, venis la momento de l' agado, kaj en la sama tago Ramzes
         kombinis planon.</p>

         <p class="p">En la sekvinta tago li alvokis siajn plej konfidindajn
	 homojn: la ĉefpastron Semon, la profeton Pentueron, la favoraton Tutmozison kaj
         la Fenicianon Hiramon. Kiam ili kunvenis, li diris:</p>

         <p class="p">― Kredeble vi scias, ke la temploj postulis, ke mi redonu al ili la
         sumojn, kiujn pruntis de ili mia eterne vivanta patro. Ĉiu ŝuldo estas
         sankta, kaj tiun de la dioj mi dezirus pagi antaŭ ĉio. Sed mia trezorejo
         estas malplena, ĉar eĉ la impostoj alfluas neakurate... Kaj
         tial mi opinias, ke la ŝtato estas en danĝero kaj mi estas
         devigita, por havi monajn rimedojn, min turni al la trezoroj,
         gardataj en Labirinto.</p>

         <p class="p">La du pastroj faris maltrankvilan movon.</p>

         <p class="p">― Mi scias ― daŭrigis la faraono ― ke laŭ niaj sanktaj leĝoj, mia
         dekreto ne sufiĉas por malfermi al ni la kelojn de Labirinto. Sed la
         tieaj pastroj klarigis al mi, kion mi devas fari. Mi devas
         kunvoki reprezentantojn de ĉiuj klasoj de Egipto, po dek tri
         de ĉiu klaso, kaj ricevi de ili konfirmon de mia volo...</p>

         <p class="p">En ĉi tiu momento la faraono ekridetis kaj daŭrigis:</p>

         <p class="p">― Hodiaŭ mi alvokis vin, por ke vi helpu min kunvoki la
	 reprezentantojn de la klasoj, kaj jen kion mi ordonas al vi: vi, nobla Sem,
         elektos al mi dek tri pastrojn kaj dek tri nomarĥojn... Vi, pia Pentuer,
         venigos de diversaj nomesoj dek tri kamparanojn kaj dek tri
	 metiistojn... Tutmozis liveros dek tri oficirojn kaj dek tri nobelulojn, la
         princo Hiram dek tri komercistojn. Mi deziras, ke la reprezentantoj
         plej baldaŭ kunvenu en mia palaco en Memfiso kaj, ne perdante tempon
         en vana babilado, decidu, ke Labirinto devas liveri monon al
	 mia trezorejo...</p>

         <p class="p">― Mi kuraĝas rememorigi al via sankteco ― interrompis la ĉefpastro
         Sem ― ke en la konsilo devas ĉeesti la noblaj Herhor kaj Mefres,
         kaj ke ili posedas la rajton, eĉ la devon kontraŭstari, ke oni tuŝu la
         trezorejon de Labirinto.</p>

         <p class="p">― Bone, mi plene konsentas... ― vive respondis la faraono. ― Ili
         prezentos siajn motivojn, mi miajn. La kunveno decidos, ĉu la ŝtato
         povas ekzisti sen mono kaj ĉu prudente estas amasigi trezorojn en
         keloj, dum la registaron minacas la mizero.</p>

         <p class="p">― Per kelke da safiroj, kiuj kuŝas en Labirinto, oni povus pagi ĉiujn
         feniciajn ŝuldojn!... ― diris Hiram. ― Mi tuj iras inter la
         komercistojn kaj liveros ne dek tri, sed dek tri mil tiajn,
         kiuj voĉdonos laŭ la ordonoj de via sankteco...</p>

         <p class="p">Dirinte tion, la Feniciano falis sur la vizaĝon kaj adiaŭis
         la monarĥon.</p>

         <p class="p">Kiam Hiram foriris, la ĉefpastro Sem diris:</p>

         <p class="p">― Mi ne scias, ĉu bone estas, ke en la kunveno partoprenis
            fremdulo.</p>

         <p class="p">― Li devis partopreni!... ― ekkriis la faraono. ― Ĉar li ne sole
         havas grandan influon je niaj komercistoj, sed kio estas pli grava,
         li liveras al ni hodiaŭ monon... Mi volis konvinki lin, ke mi pensas pri
         tio, kion mi ŝuldas al li, kaj ke mi havas rimedojn por pagi
         ĝin...</p>

         <p class="p">Sekvis silento, kiun profitis Pentuer, dirante:</p>

         <p class="p">― Se via sankteco permesos, mi tuj forveturos, por kolekti
	 la kamparanojn kaj metiistojn. Ĉiuj ili voĉdonos por mia
	 sinjoro, sed el la amaso oni devas elekti la plej saĝajn.</p>

         <p class="p">Li adiaŭis la faraonon kaj foriris.</p>

         <p class="p">― Kaj vi, Tutmozis?... ― demandis Ramzes.</p>

         <p class="p">― Mia sinjoro ― diris la favorato ― mi estas tiel certa pri via
         nobelularo kaj armeo, ke anstataŭ paroli pri ili, mi kuraĝos prezenti al
         vi mian propran peton...</p>

         <p class="p">― Ĉu vi deziras monon?</p>

         <p class="p">― Tute ne. Mi volas edziĝi... </p>

         <p class="p">― Vi?... ― ekkriis la faraono. ― Kiu virino meritis de la dioj tian
         feliĉon?</p>

         <p class="p">― Tio estas la bela Hebron, la filino de la plej nobla teba nomarĥo,
         Antef... ― respondis ridante Tutmozis. ― Se via sankteco bonvolos
         prezenti mian peton al ĉi tiu respektinda familio... Mi volis diri,
         mia amo al vi pligrandiĝos, sed mi silentos, ĉar mi
         mensogus...</p>

         <p class="p">La faraono frapis lin je la ŝultro.</p>

         <p class="p">― Bone... bone!... Ne ripetu al mi tion, pri kio mi estas certa ― 
         diris li. ― Mi veturos morgaŭ al Antef kaj, pro la dioj, ŝajnas al mi,
         ke en la daŭro de kelke da tagoj, mi aranĝos vian edziĝon. Kaj nun
         vi povas iri al via Hebron...</p>

         <p class="p">Restinte sola kun Sem, lia sankteco demandis:</p> 

         <p class="p">― Via vizaĝo estas malgaja... Ĉu vi dubas, ke oni povos trovi dek
         tri pastrojn, pretajn plenumi miajn ordonojn?...</p>

         <p class="p">― Mi estas certa ― respondis Sem ― ke preskaŭ ĉiuj pastroj kaj
         nomarĥoj faros tion, kio estos necesa por la feliĉo de Egipto kaj por
         la kontenteco de la faraono... Sed bonvolu ne forgesi, sinjoro, ke en
         la aferoj de la trezorejo de Labirinto la definitivan decidon faras Amon...</p>

         <p class="p">― La statuo de Amon en Teboj?... </p>

         <p class="p">― Jes.</p>

         <p class="p">La faraono malestime svingis la manon.</p>

         <p class="p">― Amon ― diris li ― tio estas Herhor kaj Mefres... Ke ili
	 ne konsentos, mi scias; sed mi ne intencas oferi la ŝtaton
	 pro la obstino de du homoj.</p>

         <p class="p">― Via sankteco eraras ― respondis Sem. ― Estas vero, ke tre ofte
         la ŝtatuoj de l' dioj faras tion, kion deziras iliaj ĉefpastroj, sed... ne
         ĉiam!... En niaj temploj, sinjoro, okazas iafoje, eksterordinaraj kaj
         misteraj aferoj... La statuoj de l' dioj iafoje mem faras kaj parolas,
         kion ili volas... </p>

         <p class="p">― En tia okazo mi estas tute trankvila ― interrompis lin la
         faraono. ― La dioj konas la staton de la lando kaj legas en
         mia koro... Mi volas, ke Egipto estu feliĉa, kaj ĉar nur tion
         mi celas, neniu saĝa kaj bona dio povas min malhelpi.</p>

         <p class="p">― Realiĝu la vortoj de via sankteco!... ― murmuretis la
            ĉefpastro.</p>

         <p class="p">― Vi volas ankoraŭ ion diri al mi ― demandis Ramzes, vidante,
         ke lia religia anstataŭanto prokrastas la adiaŭon.</p>

         <p class="p">― Jes, sinjoro. Mi havas la devon rememorigi al vi, ke ĉiu faraono,
         akceptinte la povon kaj enteriginte sian antaŭulon, tuj devas zorgi pri
         la konstruo de tombo por si kaj de templo por la dioj.</p>

         <p class="p">― Jes, jes! ― ekkriis la sinjoro. ― Pli ol unu fojon mi pensis pri
         tio, sed ne posedante monon mi ne rapidas ordoni ion. Ĉar vi
         komprenas ― aldonis li vive ― ke se mi konstruos ion, tio estos io granda,
         kio devigos Egipton ne baldaŭ forgesi pri mi...</p>

         <p class="p">― Ĉu via sankteco volas havi piramidon?...</p>

         <p class="p">― Ne. Mi ja ne konstruos pli grandan piramidon, ol tiu de Ĥeopso,
         nek pli grandan templon, ol tiu de Amon en Teboj. Mia ŝtato estas tro
         malforta por plenumi grandegajn verkojn... Mi do volas fari ion, tute
         novan, ĉar mi diros al vi, ke niaj konstruaĵoj jam tedas min. Ĉiuj
         similas unu alian, kiel la homoj, kaj diferencas nur per la mezuroj,
         kiel plenaĝa homo diferencas de infano.</p>

         <p class="p">― Do?... ― demandis la ĉefpastro, larĝe malfermante la
            okulojn.</p>

         <p class="p">― Mi parolis kun la Greko Dion, kiu estas mia plej eminenta
	 arĥitekto, kaj li laŭdis mian planon ― daŭrigis la faraono. ― Kiel
         tombon por mi mi volas konstrui rondan turon, kun eksteraj
	 ŝtuparoj, tian, kia estas en Babelo... Mi konstruos ankaŭ templon, ne al
         Oziriso aŭ Izido, sed al la Sola Dio, kiun kredas ĉiuj: Egiptanoj,
         Ĥaldeanoj, Fenicianoj kaj Hebreoj... Mi volas, ke ĉi tiu templo estu
         simila al la palaco de la reĝo Assar, kies planon Sargon donacis al
         mia patro...</p>

         <p class="p">La ĉefpastro skuis la kapon.</p>

         <p class="p">― Tio estas grandaj intencoj, mia sinjoro ― respondis li ― sed ne
         plenumeblaj... La babilonaj turoj pro sia formo estas malfortikaj kaj
         facile renversiĝas, niaj konstruaĵoj daŭras jarcentojn... Oni ne povas
         konstrui templon al la Sola Dio, ĉar li bezonas nek manĝaĵojn, nek
         trinkaĵojn, kaj la tuta mondo estas Lia loĝejo. Kie do estas la templo,
         kiu povus enteni Lin? Kie la pastro, kiu kuraĝus fari al Li oferojn?...</p>

         <p class="p">― Bone, ni do konstruu templon al Amon Ra ― interrompis la
         faraono.</p>

         <p class="p">― Jes, sed ne tian, kia estas la palaco de l' reĝo Assar. Ĉar ĝi
         estas asiria konstruaĵo, kaj al ni, Egiptanoj, ne konvenas imiti la
         barbarojn... </p>

         <p class="p">― Mi ne komprenas vin... ― interrompis la monarĥo iom
            incitita.</p>

         <p class="p">― Aŭskultu min, nia sinjoro. ― diris Sem. ― Rigardu la limakojn,
         el kiuj ĉiu havas alian konkon: unu kunvolvitan, sed platan, alia
         kunvolvitan, sed longforman, alia ― similan al kesto... Same ĉiu
         popolo faras konstruaĵojn, konformajn al ĝia raso kaj
         gusto. Memoru ankaŭ, ke la egiptaj konstruaĵoj tiel diferencas de la asiriaj,
         kiel Egiptanoj de Asirianoj. Ĉe ni la principa formo de ĉiu konstruaĵo
         estas la detranĉita piramido, la plej fortika el ĉiuj formoj, kiel Egipto
         estas la plej fortika el ĉiuj ŝtatoj. Ĉe Asirianoj la principa formo estas
         la kubo, kiu facile difektiĝas kaj detruiĝas. Asiriano, fiera kaj vanta,
         metas siajn kubojn unu <em>sur</em> alia kaj konstruas multetaĝan domon,
         sub kies pezo disiĝas la tero. Egiptano, humila kaj prudenta, metas
         siajn detranĉitajn piramidojn unu <em>post</em> alia. Tiamaniere ĉe ni nenio
         pendas en la aero, sed ĉiu parto de l' konstruaĵo sin apogas sur la
         tero. Jen kial niaj konstruaĵoj estas longaj kaj
         eternedaŭraj, la asiriaj ― altaj kaj rompeblaj, kiel ilia
         ŝtato, kiu hodiaŭ rapide leviĝas,
         kaj de kiu post kelke da jarcentoj restos nur ruinoj. Asiriano estas
         kriema memlaŭdulo kaj en siaj konstruaĵoj ĉion metas ekstere:
         kolonojn, pentraĵojn, skulptaĵojn. La modesta Egiptano kaŝas la plej
         belajn skulptaĵojn kaj kolonojn en la interno de l' temploj,
         kiel saĝulo, kiu la altajn pensojn, sentojn kaj dezirojn kaŝas sur la fundo de
         sia koro, kaj ne ornamas per ili sian bruston aŭ dorson. Ĉe ni ĉio bela
         estas kaŝita: ĉe ili ĉion oni faras por montrado. Asiriano, se li povus,
         distranĉus sian stomakon, por montri al la mondo kiel delikatajn
         aĵojn li manĝas....</p>

         <p class="p">― Parolu... parolu!... ― intermetis Ramzes.</p>

         <p class="p">― Ne multe restis al mi por diri ― daŭrigis Sem. ― Mi volas nur
         turni vian atenton, sinjoro, al la ĝenerala formo de niaj konstruaĵoj.
         Kiam antaŭ kelke da jaroj mi estis en Ninivo, mi rigardis la asiriajn
         turojn, fiere leviĝantajn super la tero; ŝajnis al mi, ke tio
         estas furiozaj ĉevaloj, kiuj disŝirinte la bridojn, stariĝas
         sur la postaj piedoj, sed tuj falos, aŭ eble rompos al si la
         krurojn. Kontraŭe, provu via
         sankteco ekrigardi de alta punkto egiptan templon. Kion ĝi
         rememorigas? Homon, kiu preĝas, kuŝante sur la tero. La du pilonoj estas la
         manoj, levitaj al la ĉielo. La du muroj, ĉirkaŭantaj la korton, estas la
         brakoj. La ĉambrego de la kolonoj aŭ ĉiela estas la kapo; la
         ĉambroj de la dia apero kaj de la oferaj tabloj estas la brusto,
         kaj la sekreta sanktejo estas la koro de la pia Egiptano. Nia templo
         instruas nin, kiaj ni devas esti: "Havu manojn potencajn, kiel la
         pilonoj ― diras ĝi al ni ― kaj brakojn fortajn, kiel la muroj. Havu
         en la kapo saĝon tiel vastan kaj riĉan, kiel la vestiblo de l' templo,
         animon puran, kiel la ĉambroj de la dia apero kaj de la oferoj,
         kaj en la koro havu dion, ho Egiptano!..." La asiriaj konstruaĵoj
         diras al sia popolo: "Leviĝu super la homojn, Asiriano, portu la
         kapon pli alte, ol la aliaj!... Vi faros nenion grandan en la mondo,
         sed almenaŭ vi lasos multe da ruinoj..." Ĉu do vi havus kuraĝon,
         sinjoro ― konkludis la ĉefpastro ― konstrui ĉe ni asiriajn templojn,
         imiti la popolon, kiun Egipto rigardas kun abomeno kaj
         malestimo?...</p>

         <p class="p">Ramzes ekmeditis. Malgraŭ la leciono de Sem, ankoraŭ nun li
         opiniis, ke la asiriaj palacoj estas pli belaj, ol la egiptaj. Sed li tiel
         malamis Asirianojn, ke lia koro komencis ŝanceliĝi.</p>

         <p class="p">― En tia okazo ― respondis li ― mi prokrastos la konstruon de
         la templo kaj de mia tombo. Kaj vi, saĝuloj, kiuj estas fidelaj al mi,
         preparu planojn de tiaj konstruaĵoj, ke ili transigu mian nomon al
         la plej malproksimaj generacioj. </p>

         <p class="p">"Superhoma fiero plenigas la animon de ĉi tiu junulo!..." ― diris
         al si la ĉefpastro kaj malĝoja adiaŭis la faraonon.</p>

<hr>
<div class="footer">
<a href="XI.html">ĈAPITRO XI&nbsp;&gt;&gt;</a>
</div>
</body>
</html>
