<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO VII</h3>
</title>
</head>
<body background="../bld/papero.jpg">
<div class="header">
<span class="header_left"><a href="VI.html">&lt;&lt;&nbsp;ĈAPITRO VI</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO VII</h3>


         <p class="first_p">En la mezo de la monato Famenut (januaro) komenciĝis la
	 printempo. La tuta Egipto verdis de la naskiĝanta tritiko, kaj sur la nigra
         tero svarmis kamparanoj, kiuj semis lupenon, pizon, fazeolon
	 kaj hordeon. En la aero leviĝis la odoro de la oranĝaj
	 floroj. La akvo tre malleviĝis kaj malkovris ĉiutage novajn
	 terajn pecojn.</p>

         <p class="p">La preparoj por la enterigo de Oziriso-Mer-amen-Ramzes estis
         finitaj.</p>

         <p class="p">La respektinda mumo de la reĝo estis fermita en blanka skatolo, kies
         supra parto bonege prezentis la trajtojn de l' mortinto. La faraono
         ŝajnis rigardi per siaj okuloj, kaj lia vizaĝo esprimis kvietan malĝojon,
         bedaŭron ne al la mondo, kiun li forlasis, sed al la homoj, kiuj restis
         ankoraŭ kondamnitaj al la teda surtera vivo.</p>

         <p class="p">La portreto de l' faraono havis sur la kapo egiptan kufon kun blankaj
         kaj bluaj strioj, sur la kolo ĉenojn de juveloj, sur la brusto bildon de
         homo genuanta kun disetenditaj brakoj, sur la piedoj bildojn de dioj,
         sanktaj birdoj kaj okuloj, ne sur vizaĝoj, sed rigardantaj kvazaŭ el la
         spaco.</p>

         <p class="p">La restaĵoj de la reĝo, tiel enpakitaj, ripozis sur riĉa lito, en malgranda
         cedra kapelo, kies muroj estis kovritaj per surskriboj, kantantaj la
         vivon kaj agojn de l' mortinto. Super la korpo flugpendis
         mirakla akcipitro kun homa kapo, kaj apud la lito tage kaj
         nokte restis garde pastro, alivestita kiel Anubis, la funebra
         dio, kun ŝakala kapo.</p>

         <p class="p">Krom tio oni preparis pezan bazaltan sarkofagon, kiu formis la
         eksteran ĉerkon de la mumo. La sarkofago ankaŭ havis la formon
         kaj trajtojn de l' mortinta faraono, estis kovrita per surskriboj kaj
         bildoj de preĝantaj homoj, sanktaj birdoj kaj skaraboj.</p>

         <p class="p">La 17-an de Famenut la mumon kun la kapelo kaj sarkofago oni
         transportis de la kvartalo de la mortintoj en la reĝan palacon kaj starigis
         en la plej granda salono.</p>

         <p class="p">La salonon tuj plenigis pastroj, kantantaj funebrajn himnojn,
	 korteganoj kaj servistoj de la mortinta reĝo, kaj antaŭ ĉio
	 virinoj, kiuj ĝemis tiel laŭte, ke iliajn kriojn oni povis
	 aŭdi sur la alia bordo de Nilo.</p>

         <p class="p">― Ho sinjoro!... Ho nia sinjoro!... ― kriis ili ― kial vi forlasas 
         nin?... Vi, tiel bela, tiel bona?... Vi, kiu volonte parolis kun ni, nun vi
         silentas, kial?... Vi ja amis nian societon, kaj hodiaŭ vi
         estas tiel malproksime de ni?...</p>

         <p class="p">Dume la pastroj kantis:</p>

          <p class="p">
<i>Ĥoro I. </i>― Mi estas Tumu, unu kaj sola...</p>

         <p class="p">
<i>Ĥoro II. </i>― Mi estas Ra, en lia unua brilo...</p>

         <p class="p">
<i>Ĥoro I. </i>― Mi estas la dio, kiu kreas sin mem...</p> 

         <p class="p">
<i>Ĥoro II. </i>― Kiu mem donas al si la nomon, kaj kiun neniu el la dioj
         povas haltigi...</p>

         <p class="p">
<i>Ĥoro I. </i>― Mi konas la nomon de la granda dio, kiu estas
         tie...</p>

         <p class="p">
<i>Ĥoro II. </i>― Ĉar mi estas la granda birdo Benu, kiu provas tion, kio
         estas...</p>

         <p class="p">Post dutagaj ĝemoj kaj preĝoj antaŭ la palaco haltis grandega
	 veturilo en formo de barko. Ĝiaj ekstremoj estis ornamitaj per ŝafaj kapoj
         kaj ventumiloj el strutaj plumoj, super la riĉa baldakeno flugpendis
         aglo kaj la serpento ureus, la simbolo de la faraona povo.</p> 

         <p class="p">Sur la veturilon oni metis la sanktan mumon, malgraŭ la vivega
         kontraŭstaro de la kortegaj virinoj. Unuj sin kroĉis al la ĉerko, aliaj
         gratis al si la vizaĝojn kaj ŝiris la harojn, eĉ batis la
         homojn, portantaj la ĉerkon.</p>

         <p class="p">La krioj estis teruraj.</p>

         <p class="p">Fine, la veturilo akceptinte la dian korpon, ekmoviĝis akompanata
         de grandega homa amaso, kiu kovris la tutan spacon de la palaco ĝis
         Nilo. Ankaŭ tie estis homoj, ŝmiritaj per koto, gratitaj, vestitaj per
         funebraj tukoj; ĉiuj kriis kiel frenezaj. Apud ili, konforme al la funebra
         ceremoniaro, sur la tuta vojo atendis ĥoroj.</p>

          <p class="p">
<i>Ĥoro I. </i>― Al Okcidento, en la loĝejon de Oziriso iras vi, kiu estis la
         plej bona el la homoj, vi kiu malamis la malveron.</p>

         <p class="p">
<i>Ĥoro II. </i>― Al Okcidento! Ne ekfloros plu homo, tiel amanta la
         veron, sentanta tian abomenon al la mensogo.</p>

         <p class="p">
<i>Ĥoro de la veturigistoj. </i>― Al Okcidento, ho bovoj, kiuj
         tiras la funebran veturilon, al Okcidento!... Via sinjoro
         sekvas vin.</p>

         <p class="p">
<i>Ĥoro III. </i>― Al Okcidento, al Okcidento, en la landon de la justuloj!
         La loko kiun vi amis, ĝemas kaj ploras.</p>

         <p class="p">
<i>La popolamaso. </i>― Iru en paco al Abidos!... Iru en paco al Abidos!
         Atingu en paco la teban Okcidenton!...</p>

         <p class="p">
<i>Ĥoro de ploristinoj. </i>― Ho nia sinjoro, ho nia sinjoro, kiam vi foriras
         al Okcidento, la dioj mem ploras.</p>

         <p class="p">
<i>Ĥoro de la pastroj. </i>― Li estas feliĉa, li la plej respektinda el la
         homoj, ĉar la sorto permesas al li ripozi en la tombo, kiun li mem
         preparis.</p>

         <p class="p">
<i>Ĥoro de la veturigistoj. </i>― Al Okcidento, ho bovoj, kiuj
         tiras la funebran veturilon, al Okcidento!... Via sinjoro
         sekvas vin...</p>

         <p class="p">
<i>La popolamaso. </i>― Iru en paco al Abidos!... Iru en paco al Abidos!...
         al la Okcidenta maro!</p>

         <p class="p">Ĉiun kelkcenton da paŝoj staris taĉmento da soldatoj, kiuj salutis la
         sinjoron per surda bruo de tamburoj kaj adiaŭis per terura sono de
         trumpetoj. Tio ne estis funebra irado, sed triumfa marŝo al la lando de
         l' dioj.</p>

         <p class="p">Kelke da paŝoj post la veturilo iris Ramzes, ĉirkaŭita de
	 granda sekvantaro de generaloj, kaj post li la reĝino
	 Nikotris, sin apoganta sur du
         kortegaj sinjorinoj. La filo kaj la patrino ne ploris, ĉar ili sciis (kion
         ne sciis la simpla popolo), ke la mortinta sinjoro jam estas ĉe Oziriso
         kaj estas tiel kontenta en la lando de la feliĉo, ke li ne volus reveni sur
         la teron.</p>

         <p class="p">Post kelkhora irado, akompanata de senĉesa krio, la restaĵoj haltis
         sur la bordo de Nilo.</p>

         <p class="p">Tie oni demetis ilin de la veturilo kaj transportis sur veran oritan
         ŝipon, skulptitan, kovritan per pentraĵoj, kiu havis blankajn
         kaj purpurajn velojn.</p>

         <p class="p">La kortegaj virinoj ankoraŭ unu fojon provis repreni de l' pastroj
         la mumon; ankoraŭ unu fojon eksonis ĉiuj ĥoroj kaj ĉiuj orkestroj.
         Poste sur la ŝipon, portantan la reĝan mumon, eniris la reĝino Nikotris
         kaj dekkelko da pastroj, la popolo komencis ĵeti bukedojn kaj kronojn,
         kaj la remiloj ekmurmuretis...</p>

         <p class="p">Ramzes XII lastfoje forlasis sian palacon, rapidante sur Nilo al sia
         tombo en Teboj. Survoje, kiel zorgema monarĥo, li devis halti en ĉiuj
         famaj lokoj, por adiaŭi ilin.</p>

         <p class="p">La vojaĝo daŭris tre longe. Ĝis Teboj estis preskaŭ cent mejloj, oni
         veturis kontraŭ la fluo, kaj la mumo devis viziti ĉiujn apudbordajn
         templojn kaj partopreni en la solenaj diservoj.</p>

         <p class="p">Kelke da tagoj post la forveturo de Ramzes XII al la eterna ripozo,
         Ramzes XIII ekveturis post li, por revivigi la korojn de siaj regnanoj,
         senvivajn de la malĝojo, akcepti ilian respektegon kaj fari oferojn al
         la dioj. Post la mortinta sinjoro forveturis, ĉiu sur propra ŝipo, ĉiuj
         ĉefpastroj, multaj altrangaj pastroj, la plej riĉaj bienposedantoj kaj la
         plimulto de la nomarĥoj. La nova faraono pensis, ne sen maldolĉo, ke
         lia sekvantaro estos tre malmultenombra.</p>

         <p class="p">Sed okazis alie. Ĉe la flanko de Ramzes XIII troviĝis ĉiuj generaloj,
         tre multaj oficistoj, la malgranda nobelularo kaj ĉiuj
         malsuperaj pastroj. Tio pli mirigis, ol ĝojigis la faraonon.</p> 

         <p class="p">Tio estis nur la komenco. Kiam la ŝipo de la juna sinjoro aperis sur 
         Nilo, venis renkonte al ĝi tia amaso da grandaj kaj malgrandaj, riĉaj
         kaj malriĉaj ŝipetoj, ke ili preskaŭ kovris la riveron. Sidis
         en ili malriĉaj familioj de kamparanoj kaj metiistoj, riĉe
         vestitaj komercistoj, Fenicianoj en helaj koloroj, graciaj
         grekaj maristoj, eĉ Asirianoj kaj Ĥetoj.</p>

         <p class="p">La amaso ne kriis, sed bruegis; ĝi ne ĝojis, sed frenezis. Ĉiumomente
         sur la reĝan ŝipon grimpis deputataro, por kisi la ferdekon,
         kiun tuŝis la piedoj de l' sinjoro, fari donacojn: plenmanon da greno, teksaĵon,
         simplan argilan kruĉon, paron da birdoj, kaj precipe florajn
         kronetojn. Antaŭ kiam la faraono preterpasis Memfison, oni
         devis kelkfoje liberigi la ŝipon de la donacoj, por ke ĝi ne
         dronu.</p>

         <p class="p">La junaj pastroj parolis unu al alia, ke ekster Ramzes Granda neniu
         faraono estis salutata kun tia entuziasmo.</p>

         <p class="p">Sama estis la tuta vojaĝo de Memfiso ĝis Teboj, kaj la ekstazo de 
         la popolo anstataŭ malgrandiĝi kreskis. La kamparanoj forlasis la
         kampojn, la metiistoj la stablojn, por ĝui la plezuron vidi la novan estron,
         pri kies intencoj jam naskiĝis legendoj. Oni atendis grandegajn ŝanĝojn,
         kvankam neniu sciis, kiajn. Unu afero estis certa, ke la severeco de
         la oficistoj kvietiĝis, ke Fenicianoj malpli senkompate
         kolektis la impostojn, kaj ke la egipta popolo, ordinare
         humila, komencis levi la kapojn en la ĉeesto de l' pastroj.</p>

         <p class="p">Se nur la faraono permesos -- oni parolis en la drinkejoj, sur la
         kampoj, en la bazaroj -- ni faros la ordon kun la sanktaj viroj... Ili estas
         kulpaj, ke ni pagas grandajn impostojn, ke la vundoj neniam resaniĝas
         sur niaj dorsoj!...</p>

         <p class="p">Sep mejlojn sude de Memfiso inter la branĉoj de la libiaj montoj,
         kuŝis la lando Piom aŭ Fajum, interesa per tio, ke ĝi estis kreita de
         homaj manoj.</p> 

         <p class="p">Iam en tiu loko estis kava dezerto, ĉirkaŭita de amfiteatro de nudaj
         montoj. La faraono Amenhemat, tri mil kvincent jarojn antaŭ Kristo,
         estis la unua, kiu entreprenis ŝanĝi ĝin en fruktodonan
         landon.</p>

         <p class="p">Por ĉi tiu celo li apartigis la orientan parton de la dezerto kaj
         ĉirkaŭis ĝin, per potenca digo. Ĝi estis unu etaĝon alta, cent paŝojn
         dika ĉe la fundamento, kaj pli ol kvardek kilometrojn longa.</p>

         <p class="p">Tiel oni konstruis akvujon, kiu povis enteni ĉirkaŭ tri miliardojn da
         kubaj metroj, tri kubajn kilometrojn da akvo, kies supraĵo okupis
         preskaŭ tricent kvadratajn kilometrojn. La akvujo servis por la irigado
         de ducent mil hektaroj, kaj krom tio dum la leviĝo de la rivero ĝi sorbis
         la superfluon de la akvo kaj gardis grandan parton de Egipto de subita
         subakvigo.</p> 

         <p class="p">Ĉi tiun grandegan akvan amason oni nomis la lago Moeris kaj rigardis
         kiel unu el la mirakloj de la mondo. Dank' al ĝi la dezerta valo ŝanĝiĝis
         en la riĉan landon Piom, kie vivis en bonstato preskaŭ ducent mil
         loĝantoj. En ĉi tiu provinco, krom la palmoj kaj tritiko, oni kulturis
         plej belajn rozojn, kies oleon oni dissendis en la tuta Egipto; eĉ ekster
         ĝiaj limoj.</p>

         <p class="p">La ekzistado de la lago Moeris estis ligita kun alia mirakla laboro
         de la egiptaj inĝenieroj, la kanalo de Jozefo.</p>

         <p class="p">Ĉi tiu kanalo, ducent paŝojn larĝa, sin etendis kelkdekon da mejloj,
         okcidente de Nilo. Ĝi fluis en la interspaco de du mejloj de la rivero kaj
         servis por la irigado de la teroj, najbaraj al la libiaj montoj, kaj kondukis
         la akvon en la lagon Moeris.</p>

         <p class="p">Ĉirkaŭ la lando Piom estis kelke da antikvaj piramidoj kaj multe da
         malgrandaj tomboj. Ĉe ĝia orienta limo estis la fama
         Labirinto (Lope-ro-hunt). Ĝi estis konstruita ankaŭ de Amenhemat kaj havis formon
         de grandega hufofero, kiu okupis pecon da tero mil paŝojn longan kaj
         sescent larĝan.</p>

         <p class="p">Ĉi tiu konstruaĵo estis la plej granda trezorejo de Egipto. Tie ripozis
         la mumoj de multaj gloraj faraonoj, eminentaj pastroj, militestroj kaj
         arĥitektoj. Tie dormis ankaŭ la restaĵoj de l' respektataj bestoj, kaj antaŭ
         ĉio de la krokodiloj. Fine, tie estis la gardejo de l' riĉaĵoj de la egipta
         regno, kolektitaj dum jarcentoj, riĉaĵoj tiel grandegaj, ke ne eble estas
         hodiaŭ havi ideon pri ili.</p>

         <p class="p">Labirinto ne estis nealirebla de ekstere, nek tre gardata; ĝin gardis
         nur malgranda taĉmento de pastraj soldatoj kaj kelke da pastroj de
         provita honesteco. La sendanĝereco de la trezorejo estis bazita sur tio,
         ke ekster tiuj kelke da personoj neniu sciis, kie ĝin serĉi en Labirinto,
         kiu estis dividita en du etaĝojn: subtera kaj surtera, el kiuj ĉiu kalkulis
         mil kvincent ĉambrojn!...</p>

         <p class="p">Ĉiu faraono, ĉiu ĉefpastro, fine ĉiu granda trezoristo, tuj post
         la ricevo de la ofico, havis la devon per la propraj okuloj rigardi la
         riĉaĵojn de la ŝtato. Malgraŭ tio neniu el la altranguloj povus trovi la
         vojojn tien, eĉ konjekti, kie estas la trezorejo. Ĉu en la ĉefa konstruaĵo,
         aŭ en unu el la flankaj, super la tero aŭ sub la tero?</p>

         <p class="p">Multaj pensis, ke la trezorejo estas lokita vere sub la tero, malproksime
         ekster Labirinto mem. Aliaj estis certaj, multenombraj ili estis, ke la
         trezorejo kuŝas sub la fundo de la lago, por ke oni povu, en okazo de
         neceso, subakvigi ĝin. Fine, neniu altrangulo amis sin okupi per ĉi tiu
         demando, sciante, ke atenco kontraŭ la riĉaĵoj de l' dioj altiras la pereon
         de la malpiulo.</p> 

         <p class="p">Eble la profanoj sukcesus trovi la vojon, se la timo ne paralizus iliajn
         pensojn. Morto korpa kaj morto eterna minacis homon kaj lian familion,
         kiu kuraĝus per malpia penso malkovri tiajn sekretojn.</p>

         <p class="p">Veninte en la landon, Ramzes vizitis antaŭ ĉio la provincon Piom.
         Ĝi havis la aspekton de kava plado, kies fundo estis la lago, kaj randoj
         -- la montoj. Kien li turnis la okulojn, ĉie li trovis sukplenan verdaĵon
         de herboj, punktitan de floroj, arojn da palmoj, figajn kaj tamarindajn
         arbaretojn, en kiuj de la leviĝo ĝis la subiro de l' suno sonis birdaj
         kantoj kaj gajaj homaj voĉoj.</p>

         <p class="p">Tio estis kredeble la plej feliĉa angulo de Egipto.</p>

         <p class="p">La popolo akceptis la faraonon kun granda entuziasmo. Lin kaj lian
         sekvantaron oni superŝutis per floroj, donacis al li
         multekostajn parfumojn, kaj oron kaj multvalorajn ŝtonojn por dek talentoj.</p>

         <p class="p">La sinjoro gastis du tagojn en la feliĉa lando, kie la ĝojo ŝajnis flori
         sur la arboj, flugi en la aero, rebrili de la akvoj de la
         lago. Sed oni rememorigis al li, ke li devas viziti
         Labirinton.</p>

         <p class="p">Li forlasis la valon kun sopiro, kaj veturante rerigardis al ĝi de la
         vojo. Sed baldaŭ lia atento estis altirita de grandega griza konstruaĵo,
         majeste sidanta sur monteto.</p>

         <p class="p">Ĉe la pordo de la senmorta Lope-rohunt salutis lin areto da pastroj
         kun asketa aspekto, kaj malgranda taĉmento, kies ĉiu soldato estis tute
         razita.</p>

         <p class="p">― Ĉi tiuj homoj havas aspekton de pastroj!... ― ekkriis
            Ramzes.</p>

         <p class="p">― Efektive ĉiu el ili ricevis la unuan pastran benon, kaj la centestroj
         la superan ― respondis la ĉefpastro de la konstruaĵo.</p> 

         <p class="p">Rigardinte pli atente la fizionomiojn de ĉi tiuj strangaj soldatoj, kiuj
         ne manĝis viandon kaj vivis celibate, la faraono rimarkis en
         ili inteligentecon kaj kvietan energion. Li vidis ankaŭ, ke lia sankta persono
         faras neniun impreson en ĉi tiu loko.</p>

         <p class="p">"Mi tre dezirus scii, kiel penetros ĉi tien Samentu?..." ― diris al si
         la sinjoro.</p>

         <p class="p">Li komprenis, ke ĉi tiujn homojn oni povas nek timigi, nek korupti.
         Tia memkonfido estis legebla sur ilia vizaĝo, kvazaŭ ĉiu el ili posedus
         je sia dispono nevenkeblajn regimentojn de spiritoj.</p>

         <p class="p">"Ni vidos ― pensis li ― ĉu
         miaj Grekoj kaj Azianoj timos ĉi tiujn
         virojn?... Feliĉe, ili estas tiel sovaĝaj, ke ili ne ŝatos la solenajn
         mienojn..."</p>

         <p class="p">Laŭ la peto de l' pastroj, la sekvantaro de Ramzes restis antaŭ la
         pordego, kvazaŭ sub la gardo de la razitaj soldatoj.</p> 

         <p class="p">― Ĉu mi devas lasi ĉi tie ankaŭ mian glavon? ― demandis la
         faraono.</p>

         <p class="p">― Ĝi tute ne ĝenas nin ― respondis la ĉefa gardisto.</p>

         <p class="p">La juna sinjoro volis regali la sanktan viron almenaŭ per la plato de
         la glavo, sed li detenis sin.</p>

         <p class="p">Tra granda korto, inter du vicoj de sfinksoj, la faraono kaj pastroj
         eniris en la ĉefan konstruaĵon. Tie, en vasta, sed iom malluma vestiblo
         estis ok pordoj, kaj la gardisto demandis:</p>

         <p class="p">― Tra kiu pordo via sankteco volas eniri en la trezorejon?</p>

         <p class="p">― Tra tiu, kiu kondukos nin plej rapide.</p>

         <p class="p">Ĉiu el la kvin pastroj prenis du paketojn de torĉoj, sed nur
	 unu lumigis. Apud li staris la ĉefa gardisto, tenante en la
	 manoj rozarion, sur kies eroj estis skribitaj iaj
	 signoj. Post ili Ramzes, ĉirkaŭita de la ceteraj
         pastroj.</p>

         <p class="p">La ĉefpastro sin turnis dekstren kaj eniris en grandan ĉambregon, kies
         muroj kaj kolonoj estis kovritaj per surskriboj kaj figuroj. De tie ili
         penetris en malvastan koridoron, kiu kondukis supren, kaj ili troviĝis
         en alia ĉambrego, rimarkinda per la granda nombro de pordoj. Tie
         foriĝis antaŭ ili unu ŝtono de la planko, malkovrante truon, tra kiu ili
         malsupreniris kaj ree tra malvasta koridoro ili sin turnis al ĉambro sen
         pordoj.</p>

         <p class="p">La gvidanto tuŝis hieroglifon kaj la muro foriĝis antaŭ ili.</p>

         <p class="p">Ramzes volis konjekti la direkton, en kiu ili iris, sed tuj liaj pensoj
         implikiĝis. Li vidis nur, ke ili rapide trapasas grandajn
         salonojn, malgrandajn ĉambrojn, malvastajn koridorojn, ke ili
         grimpas supren aŭ kuras malsupren, ke unuj ĉambregoj havas
         multe da pordoj, kaj aliaj tute ne posedas ilin. Samtempe li
         rimarkis, ke la gvidanto ĉe ĉiu nova
         eniro glitigas unu eron de sia longa rozario kaj iafoje ĉe la lumo de la
         torĉo komparas ĝiajn signojn kun la signoj sur la muroj:</p>

         <p class="p">― Kie ni estas nun ― demandis subite la faraono ― sub la tero aŭ
         super la tero?</p>

         <p class="p">― Ni estas en la povo de la dioj ― respondis lia najbaro.</p>

         <p class="p">Post kelke da transiroj kaj kurbiĝoj la faraono ree diris:</p>

         <p class="p">― Sed ni jam estis ĉi tie, eble eĉ du fojojn!...</p>

         <p class="p">La pastroj silentis, kaj tiu, kiu portis la torĉon, lumigis la murojn
         unu post alia; Ramzes, bone rigardinte ilin, konfesis en sia animo,
         ke li ne estis ankoraŭ tie.</p>

         <p class="p">En malgranda ĉambro, sen pordoj, oni mallevis la torĉon, kaj la
         faraono rimarkis sur la tero sekiĝintan, nigran kadavron, envolvitan en 
         putrintan tukon.</p>

         <p class="p">― Tio estas ― diris la gardisto de l' konstruaĵo ― la kadavro de
         Feniciano, kiu en la tempoj de la 16-a dinastio provis penetri en Labirinton
         kaj venis ĝis tie ĉi.</p>

         <p class="p">― Ĉu oni mortigis lin? ― demandis la faraono.</p> 

         <p class="p">― Li mortis de malsato.</p>

         <p class="p">Ili jam iris duonon da horo, kiam la pastro, portanta la torĉon, lumigis
         niĉon de koridoro, kie ankaŭ kuŝis sekiĝinta korpo.</p>

         <p class="p">― Tio estas ― diris la gardisto ― la kadavro de nubia pastro, kiu 
         en la tempoj de via avo provis eniri ĉi tien... </p>

         <p class="p">La faraono ne demandis, kio okazis al li. Li havis impreson, ke li
         estas en profundegaĵo kaj ke Labirinto premegas lin per sia pezo. Li
         ne revis plu pri orientado en la centoj da koridoroj, salonoj, ĉambroj.
         Li eĉ ne deziris klarigi al si, per kia miraklo disiĝas antaŭ ili la ŝtonaj
         muroj aŭ foriĝas la plankoj.</p>

         <p class="p">"Samentu faros nenion ― diris li al si mem
         ― aŭ li pereos, kiel tiuj
         du, pri kiuj mi devas diri al li."</p>

         <p class="p">Tian senton de senespero, senforteco kaj nenieco li havis ankoraŭ
         neniam. Dum momentoj ŝajnis al li, ke la pastroj lasos lin en unu el la
         malvastaj ĉambroj sen pordoj. Tiam ekregis lin malespero, li kaptis
         la glavon kaj estis preta pecetigi ilin. Sed tuj li rememoris, ke sen
         ilia helpo li ne povos eliri de ĉi tie, kaj li mallevis la
         kapon.</p>

         <p class="p">Ho, se almenaŭ dum unu momento li povus ekvidi la tagan lumon!...
         Kiel terura devas esti la morto inter ĉi tiuj tri mil ĉambroj, plenaj de
         krepusko aŭ mallumo!...</p>

         <p class="p">La animoj de herooj havas iafoje momentojn de profunda senespero,
         pri kies ekzistado eĉ ne scias ordinara homo.</p>

         <p class="p">La marŝo daŭris jam preskaŭ unu horon, kiam fine ili venis en 
	 malaltan ĉambregon, apogitan sur okangulaj kolonoj. La tri pastroj, kiuj
         ĉirkaŭis la faraonon, disiĝis, kaj Ramzes rimarkis, ke unu el
	 ili sin alpremis al kolono kaj kvazaŭ malaperis en ĝia
	 interno.</p>

         <p class="p">Post momento en unu el la muroj malfermiĝis mallarĝa truo, la
         pastroj revenis al la antaŭaj lokoj kaj la gvidanto ordonis eklumigi
         kvar torĉojn. Ĉiuj ekiris al la truo kaj singarde englitis
         tra ĝi.</p>

         <p class="p">― Jen estas la kameroj... ― diris la gardisto de l'
            konstruaĵo.</p>

         <p class="p">La pastroj rapide eklumigis la torĉojn sur la kolonoj kaj muroj.
         Ramzes ekvidis vicon de grandegaj ĉambroj, plenplenaj de diversaj
         objektoj de senfina valoro. En ĉi tiu kolekto ĉiu dinastio, ĉiu faraono
         lasis, kion ili havis plej rimarkindan kaj multekostan.</p>

         <p class="p">Estis tie veturiloj, ŝipetoj, litoj, tabloj, kestoj kaj
	 kronoj oraj aŭ kovritaj per oraj ladoj, inkrustitaj per
	 eburo, perlamoto kaj kolora ligno tiel arte, ke artistoj
	 metiistoj faris ilin dum dekoj da jaroj. Estis tie
         armaĵoj, ŝildoj kaj sagujoj, brilantaj de multekostaj ŝtonoj, vazoj,
         pladoj kaj kuleroj el pura oro, multekostaj vestoj kaj
	 baldakenoj.</p>

         <p class="p">Ĉio ĉi, dank' al la sekeco kaj pureco de' la aero, de
	 jarcentoj konserviĝis sen ŝanĝoj.</p>

         <p class="p">Inter la rimarkindaj objektoj Ramzes trovis la modelon de la
         asiria palaco, donacita de Sargon al Ramzes XII. La ĉefpastro, kiu
         klarigis al la faraono, de kiu venas ĉiu donaco, atente observis lian
         fizionomion. Sed anstataŭ admiro li rimarkis malkontentecon.</p>

         <p class="p">― Diru al mi, via ekscelenco ― demandis subite la faraono ― kian
         utilon alportas ĉi tiuj trezoroj, ŝlositaj en tiu ĉi malluma
         loko?...</p>

         <p class="p">― Granda forto estas en ili por la okazo, se Egipto troviĝus en
         danĝero ― respondis la ĉefpastro. ― Per kelke da ĉi tiuj
         kaskoj, veturiloj, glavoj ni povas aĉeti la bonvolon de ĉiuj
         asiriaj satrapoj. Eble ne povus kontraŭstari eĉ la reĝo Assar
         mem, se ni liverus al li meblojn por la trona salono aŭ
         armilejo.</p>

         <p class="p">― Mi pensas, ke ili preferus preni ĉion de ni per la glavo, ol iom
         da trezoroj per la bonvolo por ni ― interrompis la sinjoro.</p>

         <p class="p">― Ili provu!... ― diris la ĉefpastro.</p>

         <p class="p">― Mi komprenas... Vi havas rimedojn por neniigi la trezorojn. Sed
         en tia okazo neniu plu profitos de ili.</p>

         <p class="p">― Tio ne estas mia afero. ― Ni gardas, kion oni konfidis al ni, kaj
         faras, kion oni ordonis.</p>

         <p class="p">― Ĉu ne pli bone estus uzi parton de la trezoroj por subteni la ŝtatan
         kason kaj relevi Egipton el la malsukceso, en kiu ĝi dronas hodiaŭ? 
         demandis la faraono.</p>

         <p class="p">― Tio ne dependas de ni.</p>

         <p class="p">La faraono sulkigis la brovojn. Dum kelke da minutoj li rigardis
         la objektojn, cetere sen granda entuziasmo, fine li ree
         demandis:</p>

         <p class="p">― Bone. Ĉi tiuj artaj verkoj povas esti utilaj por akiri la bonvolon
         de la asiriaj altranguloj. Sed se eksplodus milito kontraŭ Asirio, kiel
         ni ricevus grenon, homojn kaj armilojn de l' popoloj, kiuj ne ŝatas
         la artajn maloftaĵojn? </p>

         <p class="p">Ankaŭ ĉi tiun fojon la pastroj diskuris: du malaperis kvazaŭ en la
         interno de kolonoj, unu suriris la muron per ŝtupetaro kaj faris ion ĉe
         skulptita figuro.</p>

         <p class="p">Ree foriĝis kaŝita pordo kaj Ramzes eniris en la veran
         trezorejon.</p>

         <p class="p">Tio estis vasta ĉambro, plenplena de netakseblaj materioj. Tie staris
         argilaj bareloj, plenaj de ora sablo, oraj pecegoj, metitaj kiel brikoj,
         kaj oraj stangoj ligitaj kune. Arĝentaj pecegoj, starigitaj unu sur alia,
         formis kvazaŭ muron, kelkon da ulnoj larĝan, altan ĝis la
         plafono.</p>

         <p class="p">En niĉoj kaj sur ŝtonaj tabloj kuŝis multekostaj ŝtonoj de ĉiuj koloroj:
         rubenoj, topazoj, smeraldoj, safiroj, diamantoj, fine perloj
         de l' grandeco de nukso, eĉ de birda ovo. Multaj el ĉi tiuj
         juveloj sufiĉus por aĉeti urbon.</p>

         <p class="p">― Jen estas nia riĉaĵo por la okazo de malfeliĉo ― respondis la
         pastro gardisto.</p>

         <p class="p">― Kian malfeliĉon vi ankoraŭ atendas? ― demandis la faraono. ― 
         La popolamaso estas malriĉa, la kortego kaj nobeluloj dronas en ŝuldoj,
         la armeo estas malgrandigita ĝis la duono, la faraono ne havas monon...
         Ĉu iam ajn Egipto estis en pli malbona situacio?...</p>

         <p class="p">― Ĝi estis en pli malbona, kiam ĝin sklavigis Hiksosoj.</p>

         <p class="p">― Post dekkelko da jaroj ― respondis Ramzes ― sklavigos nin eĉ
         Izraelidoj, se ne faros tion pli frue Libianoj kaj Etiopianoj. Kaj tiam
         la belaj ŝtonoj, pecetigitaj, servos kiel ornamo por la hebreaj kaj negraj
         sandaloj...</p>

         <p class="p">― Estu trankvila, via sankteco. En okazo de neceso ne nur la
	 trezeorejo, sed eĉ Labirinto malaperos sen postesigno, kun la
	 gardistoj.</p>

         <p class="p">Ramzes definitive komprenis, ke li havas antaŭ si fanatikulojn,
         kiuj pensas nur pri unu afero: allasi neniun al la trezorejo!</p>

         <p class="p">La faraono sidiĝis sur la oraj brikoj kaj diris:</p>

         <p class="p">― Vi do konservas ĉi tiujn trezorojn por tempo, kiam
            malfeliĉo premegos Egipton?</p>

         <p class="p">― Vi diras la veron, sankta sinjoro.</p>

         <p class="p">― Sed kiu konvinkos vin, gardistoj, ke tia tempo jam venis, se ĝi
         venos?</p>

         <p class="p">― Por tio devas esti kunvokita eksterordinara kunveno de aŭtoĥtonaj
         Egiptanoj, en kiu partoprenos: la faraono, dek tri altrangaj pastroj,
         dek tri nomarĥoj, dek tri nobeluloj, kaj po dek tri oficiroj, komercistoj,
         metiistoj kaj kamparanoj.</p>

         <p class="p">― Al tia kunveno vi donus la trezorojn? ― demandis la
            faraono.</p>

         <p class="p">― Ni donus la necesan sumon, se la tuta kunveno, kvazaŭ unu viro,
         proklamus, ke Egipto estas en danĝero, kaj...</p>

         <p class="p">― Kaj?</p>

         <p class="p">― Kaj se la statuo de Amon en Teboj konfirmus la decidon.</p>

         <p class="p">Ramzes mallevis la kapon, por kaŝi la esprimon de granda
         kontenteco. Li jam havis planon.</p>

         <p class="p">"Tian kunvenon mi sukcesos kolekti kaj instigi ĝin al unuanimeco. ―
         diris li al si. ― Ankaŭ ŝajnas al mi, ke la statuo de Amon konfirmos
         la decidon, kiam mi ĉirkaŭos liajn pastrojn per miaj
	 Azianoj..."</p>

         <p class="p">― Mi dankas vin, piaj viroj ― diris li laŭte ― ke vi montris al mi
         la multekostajn objektojn, kies granda valoro ne malhelpas min tamen
         esti la plej malriĉa el la reĝoj de l' mondo. Kaj nun elkonduku min, mi
         petas, per pli mallonga kaj pli oportuna vojo.</p>

         <p class="p">― Mi deziras al via sankteco ― respondis la gardisto ― ke vi aldonu
         al Labirinto saman kvanton da riĉaĵoj... Koncerne la vojon, estas nur
         unu kaj ni devas reveni per la sama.</p>

         <p class="p">Unu el la pastroj donis al Ramzes iom da daktiloj, alia botelon da
         vino, preparita kun fortiga rimedo. La faraono retrovis la fortojn kaj
         iris gaja.</p>

         <p class="p">― Mi donus multe ― diris li, ridetante ― por koni ĉiujn kurbiĝojn
         de tiu ĉi stranga vojo!...</p>

         <p class="p">La pastro gvidanto haltis.</p>

         <p class="p">― Mi certigas vian sanktecon ― diris li ― ke ni mem ne komprenas,
         nek memoras la vojon, kvankam ĉiu el ni faris ĝin multfoje...</p>

         <p class="p">― Kiel do vi trovas ĝin?</p>

         <p class="p">― Ni profitas de kelkaj montroj, sed se ni perdus nur unu, eĉ en ĉi
         tiu momento, ni mortus de malsato.</p>

         <p class="p">Fine ili eliris el la vestiblo kaj el ĝi en la korton. La faraono komencis
         ĉirkaŭrigardi kaj kelke da fojoj spiris.</p> 

         <p class="p">― Por ĉiuj trezoroj de Labirinto mi ne volus ilin gardi! ― 
         ekkriis li. ― Timo falas sur mian bruston, kiam mi pensas, ke oni povas morti
         en ĉi tiuj ŝtonaj keloj...</p>

         <p class="p">― Sed oni povas ankaŭ ekami ilin ― respondis la ĉefpastro kun
         rideto.</p>

         <p class="p">La faraono dankis ĉiujn gvidantojn kaj finis per la vortoj:</p>

         <p class="p">― Mi volus fari por vi ian favoron, postulu do...</p>

         <p class="p">Sed la pastroj aŭskultis indifenente kaj ilia ĉefo diris:</p>

         <p class="p">― Pardonu al mi, sinjoro, mian kuraĝon, sed... kion ni povus deziri?
         Niaj figoj kaj daktiloj estas same dolĉaj, kiel tiuj el via ĝardeno, nia
         akvo same bona, kiel tiu el via puto. Kaj se allogus nin la riĉaĵoj, ĉu
         ni ne posedas pli multe da ili, ol ĉiuj reĝoj?...</p>

         <p class="p">"Ĉi tiujn mi fleksos per nenio ―
         pensis la faraono ― sed... mi donos
         al ili la decidon de l' kunveno kaj la verdikton de Amon..."</p>

<hr>
<div class="footer">
<a href="VIII.html">ĈAPITRO VIII&nbsp;&gt;&gt;</a>
</div>
</body>
</html>
