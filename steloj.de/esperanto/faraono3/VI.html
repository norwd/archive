<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO VI</h3>
</title>
</head>
<body background="../bld/papero.jpg">
<div class="header">
<span class="header_left"><a href="V.html">&lt;&lt;&nbsp;ĈAPITRO V</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO VI</h3>


         <p class="first_p">Ĉirkaŭ la deka vespere venis Hiram, en nigra vesto de memfisa bazara
         vendisto.</p>

         <p class="p">― Kial via nobleco tiel kaŝas vin?... ― demandis la
	 faraono, malagrable impresita. ― Ĉu mia palaco estas malliberejo aŭ domo de
         pestuloj?...</p>

         <p class="p">― Ah, nia estro! ― sopiris la maljuna Feniciano. ― De l' momento,
         kiam vi fariĝis la sinjoro de Egipto, krimuloj estas tiuj, kiuj kuraĝas
         vidi vin kaj ne komunikas tion, pri kio vi bonvolis paroli...</p>

         <p class="p">― Al kiu vi devas ripeti miajn vortojn?... ― demandis la
            sinjoro.</p>

         <p class="p">Hiram levis la okulojn kaj manojn supren.</p>

         <p class="p">― Via sankteco konas viajn malamikojn!... ― respondis li.</p>

         <p class="p">― Ne grave ― diris la faraono. ― Via nobleco scias, por
	 kio mi alvokis vin? Mi volas pruntepreni kelke da miloj da
	 talentoj...</p>

         <p class="p">Hiram eksiblis kaj tiel ŝanceliĝis -- sur siaj piedoj, ke la
	 sinjoro permesis al li sidiĝi en sia ĉeesto, kio estis plej
	 granda honoro.</p>

         <p class="p">Komforte sidiĝinte kaj ripozinte, Hiram diris:</p>

         <p class="p">― Por kio via sankteco devas pruntepreni, se vi povas havi grandajn
         trezorojn?...</p>

         <p class="p">― Mi scias, kiam mi prenos Ninivon ― interrompis la faraono. ― 
         Malproksimaj tempoj, kaj la monon mi bezonas hodiaŭ...</p>

         <p class="p">― Mi ne parolas pri la milito ― respondis Hiram. ― Mi parolas pri
         afero, kiu tuj donos al la trezorejo grandan sumon kaj konstantan jaran
         profiton...</p>

         <p class="p">― Kiamaniere?</p>

         <p class="p">― Via sankteco permesu kaj helpu nin elfosi kanalon por kunigi
         Mediteraneon kun Ruĝa maro...</p>

         <p class="p">― Vi ŝercas, maljuna homo... ― ekkriis li. ― Kiu povus plenumi
         tian laboron kaj kia danĝero por Egipto?... La maro ja superverŝus
         nin...</p>

         <p class="p">― Kiu maro?... Ĉar sendube nek Ruĝa, nek Mediteraneo ― respondis
         trankvile Hiram. ― Mi scias, ke egiptaj pastroj inĝenieroj esploris la
         aferon kaj elkalkulis, ke tio estas tre bona afero, la plej bona en la
         mondo... Sed... ili mem preferas ĝin fari, aŭ pli ĝuste ili ne volas, ke ĝin
         faru la faraono. </p>

         <p class="p">― Kiajn pruvojn vi havas? ― demandis Ramzes.</p>

         <p class="p">― Mi ne havas pruvojn, sed mi sendos al via sankteco pastron, kiu
         klarigos al vi la tutan aferon per planoj kaj kalkuloj...</p>

         <p class="p">― Kiu li estas?... </p>

         <p class="p">Hiram konsideris momenton kaj diris:</p>

         <p class="p">― Ĉu mi havas la promeson de via sankteco, ke neniu scios pri tio,
         ekster ni?... Li faros al vi pli grandajn servojn, sinjoro,
         ol mi mem...</p>

         <p class="p">Li konas multe da sekretoj kaj multe da... friponaĵoj de l'
         pastroj...</p>

         <p class="p">― Mi promesas.</p>

         <p class="p">― Lia nomo estas Samentu... Li estas granda saĝulo, sed... li bezonas
         multe da mono kaj estas tre ambicia... Kaj ĉar la ĉefpastroj humiligas
         lin, li diris al mi, ke se via sankteco deziros, li faligos la pastraron... Li
         konas multe da sekretoj... Tre multe!...</p>

         <p class="p">Ramzes profunde ekmeditis. Li komprenis, ke la pastro estas granda
         perfidulo, sed li taksis ankaŭ, kiel grandajn servojn li
         povas fari al li.</p>

         <p class="p">― Bone ― diris la faraono ― mi pripensos pri Samentu. Kaj nun ni
         supozu unu momenton, ke oni povas konstrui tiun kanalon: kian utilon
         mi havos de ĝi?</p>

         <p class="p">Hiram levis la maldekstran manon kaj komencis kalkuli sur ĝiaj
         fingroj:</p>

         <p class="p">― Antaŭ ĉio ― diris li ― Fenicio pagos al via sankteco
	 kvin mil talentojn da tributoj, kiujn ĝi ŝuldas al vi... Due, Fenicio pagos al via
         sankteco por la rajto plenumi la laborojn... Trie, kiam komenciĝos la
         laboroj, ni pagos jare mil talentojn da imposto kaj krom tio tiom da
         talentoj, kiom da dekoj da laboristoj liveros al ni Egipto. Kvare, por ĉiu
         egipta inĝeniero ni donos al via sankteco unu talenton jare... Kvine, kiam
         la laboroj estos finitaj, via sankteco ludonos al ni la kanalon por cent
         jaroj, kaj ni pagos por tio mil talentojn jare. Ĉu tio estas malgrandaj
         profitoj? ― demandis Hiram.</p>

         <p class="p">― Kaj nun, kaj hodiaŭ ― diris la faraono ― ĉu vi donus al mi la kvin
         milojn da tributo?</p>

         <p class="p">― Se hodiaŭ estos farita la kontrakto, ni donos dek mil kaj ni aldonos
         tri mil, por pagi antaŭe imposton por tri jaroj...</p>

         <p class="p">Ramzes ekmeditis. Pli ol unu fojon Fenicianoj proponis jam al
	 la egiptaj monarĥoj la konstruon de ĉi tiu kanalo, sed ĉiam
	 ili renkontis neflekseblan kontraŭstaron de l' pastroj. La
	 egiptaj saĝuloj klarigis al la faraonoj, ke la kanalo kaŭzos
	 subakvigon de Egipto per la ondoj de Mediteraneo kaj Ruĝa
	 Maro. Sed aliflanke Hiram certigis, ke tio ne
         okazos kaj ke la pastroj scias pri tio!...</p>

         <p class="p">― Vi promesas - diris la faraono post longa momento ― vi promesas
         pagi po mil talentoj jare dum cent jaroj. Vi diras, ke ĉi tiu
         kanalo, elfosita en la sabloj, estas la plej bona afero en la
         mondo. Mi tion ne komprenas kaj mi konfesas, Hiram, ke mi
         suspektas...</p>

         <p class="p">― Sinjoro ― respondis li ― mi diros al vi ĉion, sed mi ĵure petegas
         vin per via krono... per la ombro de via patro... ke vi malkovru la sekreton
         al neniu... Ĝi estas la plej granda mistero de la ĥaldeaj kaj egiptaj
         pastroj, eĉ de Fenicio... De ĝi dependas la estonteco de la
         mondo!...</p>

         <p class="p">― Oh, oh... Hiram!... ― respondis la faraono kun rideto.</p>

         <p class="p">― Al vi, reĝo ― daŭrigis la Feniciano ― la dioj donis saĝon, energion
         kaj noblecon, vi do estas nia... Al vi sola el la teraj monarĥoj oni povas
         konfidi la sekreton, ĉar vi sola povas plenumi grandajn aferojn... Kaj
         tial vi akiros tian potencon, kian atingis neniu homo...</p>

         <p class="p">La faraono eksentis en la koro la dolĉon de la fiero, sed li ekregis
         sin.</p>

         <p class="p">― Ne laŭdu min ― diris li ― pro tio, kion mi ankoraŭ ne faris; sed diru
         al mi, kiajn profitojn alportos la kanalo al Fenicio kaj al
         mia regno?</p>

         <p class="p">Hiram sidiĝis pli komforte en la apogseĝo kaj komencis paroli
	 per mallaŭta voĉo:</p>

         <p class="p">― Sciu, nia sinjoro, ke oriente, sude kaj norde de Asirio kaj Babilono
         estas neniuj dezertoj, nek marĉoj, loĝataj de monstroj, sed grandegaj...
         grandegaj landoj kaj regnoj... landoj tiel grandegaj, ke la piedistaro de
         via sankteco, fama per siaj marŝoj, devus iri preskaŭ du jarojn senhalte
         al la oriento, por atingi iliajn limojn...</p>

         <p class="p">Ramzes levis supren la brovojn, kiel homo, kiu permesas al iu mensogi,
         sed scias pri la mensogo.</p>

         <p class="p">Hiram iom levis la ŝultrojn kaj daŭrigis:</p>

         <p class="p">― Oriente kaj sude de Babilono, sur la bordo de granda maro loĝas
         preskaŭ cent milionoj da homoj, kiuj havas potencajn reĝojn, pastrojn
         pli saĝajn ol la egiptaj, antikvajn librojn, lertajn metiistojn... Ĉi tiuj
         popoloj ne nur scias fabriki teksaĵojn, meblojn kaj vazojn, same belajn,
         kiel Egiptanoj, sed de nememoreblaj tempoj havas subterajn
         kaj surterajn templojn, pli grandajn, pli belajn kaj pli
         riĉajn, ol la egiptaj...</p>

         <p class="p">― Daŭrigu... Daŭrigu!... ― intermetis la sinjoro. Sed sur lia vizaĝo
         oni ne povis legi, ĉu lin interesas la prikribo, aŭ ĉu indignigas lin la
         mensogo.</p>

         <p class="p">― En tiuj landoj estas perloj, multvaloraj ŝtonoj, oro, kupro... plej
         mirindaj grenoj, floroj kaj fruktoj... fine, estas arbaroj, en kiuj tutajn
         monatojn oni povas vagi inter arboj, pli dikaj, ol la kolonoj en viaj
         temploj, pli altaj, ol la palmoj... La loĝantaro estas simpla kaj kvieta...
         Se via sankteco sendus tien sur ŝipoj du siajn regimentojn, vi povus akiri
         teron, pli grandan, ol la tuta Egipto, pli riĉan, ol la
         trezorejo de Labirinto... Morgaŭ, se via sankteco permesos,
         mi sendos al vi specimenojn de tieaj teksaĵoj, arboj kaj
         bronzaĵoj... Mi sendos ankaŭ du grajnojn de
         tieaj miraklaj balzamoj; al homo, kiu englutis ilin,
         malfermiĝas la pordegoj de la eterneco kaj li povas ĝui la
         feliĉon, kiu apartenas nur al la dioj.</p>

         <p class="p">― Sendu, mi tre petas vin, la specimenojn ― interrompis la faraono. 
         Kaj la balzamoj... lasu ilin!... Ni sufiĉe ĝuos la eternecon kaj diojn
         post la morto...</p>

         <p class="p">― Kaj malproksime, tre malproksime, oriente de Asirio ― daŭrigis
         Hiram ― sin etendas ankoraŭ pli grandaj landoj, kiuj havas ducent
         milionojn da loĝantoj...</p>

         <p class="p">― Kiel facilaj estas por vi la milionoj!... ― ekridetis la sinjoro.</p>

	 <p class="p">Hiram metis la manon sur la koro.</p>

         <p class="p">― Mi ĵuras ― diris li ― per la ombroj de miaj antaŭuloj kaj per mia
         honoro, ke mi diras la veron!...</p>

         <p class="p">La faraono faris movon: tiel granda ĵuro mirigis lin.</p>

         <p class="p">― Daŭrigu... daŭrigu... ― diris li.</p>

         <p class="p">― Tiuj landoj ― daŭrigis la Feniciano ― estas tre strangaj. Loĝas ilin
         popoloj kun oblikvaj okuloj kaj flava haŭto. Ĉi tiuj popoloj havas sinjoron,
         kiu estas nomata filo de la Ĉielo kaj regas ilin per saĝuloj, kiuj tamen
         ne estas pastroj kaj ne havas tian povon, kiel la viaj en Egipto... Ĉi tiuj
         popoloj similas Egiptanojn... Ili respektas la mortintajn antaŭulojn kaj
         tre zorgas pri iliaj kadavroj. Ili uzas skribon, kiu ne multe diferencas
         de via pastra... Sed ili portas longajn vestojn el teksaĵoj, tute nekonataj
         ĉe vi, havas sandalojn, similajn al malgrandaj benketoj, kaj la kapojn ili
         kovras per pintaj skatoloj... La tegmentoj de iliaj domoj ankaŭ estas
         pintaj kaj iliaj randoj estas turnitaj supren... Ĉi tiuj eksterordinaraj
         popoloj havas grenon, pli fruktoportan ol la egipta tritiko, kaj faras
         el ĝi trinkaĵon, pli fortan ol la vino. Ili posedas ankaŭ kreskaĵon, kies
         folioj donas forton al la membroj, gajecon al la spirito kaj eĉ permesas
         vivi sen dormo. Ili havas paperon, kiun ili scias ornami per diverskoloraj
         pentraĵoj, kaj argilon, kiu bruligita brilas kiel vitro kaj sonoras kiel
         metalo... Morgaŭ, ĉar via sankteco permesis, mi sendos la specimenojn...</p>

         <p class="p">― Mirindaĵon vi rakontas, Hiram!... ― Sed kian rilaton tio havas al
         la kanalo, kiun vi volas fosi?...</p>

         <p class="p">― Mi respondos mallonge ― diris la Feniciano. ― Kiam la kanalo
         estos preta, la tuta fenicia kaj egipta ŝiparo transveturos en Ruĝan
         maron, de tie pli malproksimen kaj post kelke da monatoj atingas tiujn
         riĉajn landojn, kiujn preskaŭ neeble estas atingi tra la kontinento. Kaj
         ĉu via sankteco ― daŭrigis li kun brilantaj okuloj ― ne vidas la trezorojn,
         kiujn ni trovos tie?... Oron, multvalorajn ŝtonojn, grenojn,
         lignon?... Mi ĵuras al vi ― daŭrigis li ekscitita ― ke tiam
         pli facile estos havi oron, ol kupron, ligno estos pli
         malkara ol pajlo, kaj sklavo ol bovino... Permesu
         nur, sinjoro, elfosi la kanalon kaj dunge donu al ni kvindek mil
         soldatojn...</p>

         <p class="p">Ramzes ankaŭ ekflamis.</p> 

         <p class="p">― Kvindek mil soldatojn ― ripetis li. - Kaj kiom vi donos
            por ili?</p>

         <p class="p">― Mi jam diris al via sankteco... Mil talentojn ĉiujare por la rajto
         plenumi la laborojn, kaj kvin mil por la laboristoj, kiujn ni mem pagos
         kaj nutros...</p>

         <p class="p">― Kaj kiujn vi morte turmentos per la laboro?...</p>

         <p class="p">― Gardu nin la dioj!... ― ekkriis Hiram. ― Tio ne estas bona afero,
         se pereas la laboristoj... La soldatoj de via sankteco ne laboros pli
         multe ĉe la kanalo, ol hodiaŭ ĉe la fortikaĵoj kaj ŝoseoj... kaj kia gloro
         por vi, estro!... kiaj enspezoj por la trezorejo!... Kia utilo por Egipto!...
         La plej malriĉa kamparano povos havi lignan dometon, kelkon da
         brutoj, meblojn, eble eĉ sklavon... Neniu faraono levis la ŝtaton tiel alten
         kaj plenumis tiel grandegan aferon! Ĉar kio estos la senvivaj
         kaj senutilaj piramidoj kompare kun la kanalo, kiu faciligos la transportadon de
         la trezoroj de la tuta mondo?...</p>

         <p class="p">― Jes ― aldonis la faraono ― kaj kvindek mil soldatoj ĉe la orienta
         limo...</p>

         <p class="p">― Kompreneble!... ― ekkriis Hiram. ― Vidante tiajn fortojn, kiuj
         kostos nenion al via sankteco, Asirio ne kuraĝos etendi la manon kontraŭ
         Fenicio...</p>

         <p class="p">La plano estis brilanta kaj promesis tiajn profitojn, ke Ramzes sentis
         kapturnon. Sed tuj li ekregis sin.</p>

         <p class="p">― Hiram ― diris li ― belajn promesojn vi faras... Tiel belajn, ke
         mi timas, ĉu post ili vi ne kaŝas malpli sukcesajn rezultatojn. Kaj tial
         mi devas bone pripensi kaj demandi konsilon de la pastroj.</p>

         <p class="p">― Memvole ili neniam konsentos!... ― ekkriis la Feniciano. 
         Tamen... (la dioj pardonu al mi la blasfemon), mi estas certa, ke se la plej
         alta ŝtata povo transirus hodiaŭ en la manojn de la pastroj, post kelke
         da monatoj ili alvokus nin por ĉi tiu konstruo...</p>

         <p class="p">Ramzes ekrigardis lin kun malvarma malestimo.</p>

         <p class="p">― Maljunulo ― diris li ― al mi lasu la zorgon pri la obeo de l' pastroj,
         kaj vi mem donu pruvojn, ke tio, kion vi diris, estas vera. Mi estus
         sentaŭga reĝo, se mi ne povus forigi la malhelpojn, kiuj kreskas inter
         mia volo kaj la aferoj de l' ŝtato.</p>

         <p class="p">― Vere, vi estas granda monarĥo, sinjoro nia ― murmuretis Hiram,
         sin klinante ĝis la tero.</p>

         <p class="p">Estis jam malfrua nokto. La Feniciano adiaŭis la faraonon kaj kun
         Tutmozis forlasis la palacon. En la sekvinta tago li sendis per Dagon
         kesteton kun specimenoj el la nekonataj landoj.</p>

         <p class="p">La sinjoro trovis en ĝi statuetojn de dioj, indiajn teksaĵojn kaj ringojn,
         malgrandajn pecojn da opio, kaj en dua fako plenmanon da rizo, teajn
         foliojn, porcelanajn kalikojn ornamitajn per pentraĵoj kaj dekkelkon
         da desegnaĵoj, faritaj sur papero per kolorigiloj kaj ĥina
         inko.</p>

         <p class="p">Li rigardis ĉion plej atente kaj konfesis, ke tiajn objektojn li vidis
         neniam: nek rizon, nek paperon, nek bildojn de homoj, kun pintaj
         ĉapoj kaj oblikvaj okuloj.</p>

         <p class="p">Li ne dubis plu pri la ekzistado de nova lando, en kiu ĉio estis alia,
         ol en Egipto: la montoj, arboj, domoj, pontoj, ŝipoj...</p>

         <p class="p">"Kaj tia lando ekzistas sendube de
         jarcentoj ― pensis li ― niaj pastroj
         scias pri ĝi, konas ĝiajn riĉaĵojn,
         sed ne diras pri ĝi eĉ unu vorton... Ili
         do estas perfiduloj, kiuj volas malriĉigi la faraonojn kaj limigi ilian povon,
         por poste depuŝi ilin de la trono... Sed... ho miaj antaŭuloj kaj posteuloj, ―
         diris li en sia animo ― vin mi alvokas kiel atestantojn, ke mi metos
         finon al ĉi tiuj friponaĵoj. Mi relevos la saĝon, sed mi
         ekstermos la mensogon kaj donacos ripozon al Egipto..."</p>

         <p class="p">Pensante tiel, la sinjoro levis la okulojn kaj rimarkis Dagonon, kiu
         atendis ordonojn.</p>

         <p class="p">― Via kesto estas tre interesa ― diris li al la bankiero ― sed...
         ne tion mi volis de vi.</p>

         <p class="p">La Feniciano proksimiĝis senbrue, ekgenuis antaŭ la faraono kaj
         murmuretis:</p>

         <p class="p">― Se via sankteco bonvolos subskribi la kontrakton kun la nobla
         Hiram, Tiro kaj Sidono metos ĉe viaj piedoj ĉiujn siajn trezorojn...</p>

         <p class="p">Ramzes sulkigis la brovojn. Ne plaĉis al li la konduto de Fenicianoj,
         kiuj kuraĝis proponi al li kondiĉojn. Li respondis malvarme.</p>

         <p class="p">― Mi pripensos kaj donos respondon al Hiram. Vi povas
            foriri, Dagon.</p>

         <p class="p">Post la foriro de l' Feniciano, Ramzes ree meditis. Reakcio komencis
         vekiĝi en lia animo.</p>

         <p class="p">"Ĉi tiuj komercistoj ― diris li en sia
         koro ― rigardas min, kiel unu
         el la siaj... ili eĉ kuraĝas montri al mi de malproksime sakon da oro,
         por devigi min subskribi la traktaton!... Mi dubas, ĉu iu
         faraono permesis al ili tian intimecon. Mi devas ŝanĝi
         tion. La homoj, kiuj falas sur la vizaĝon antaŭ la senditoj
         de Assar, ne povas diri al mi: "Subskribu,
         kaj vi ricevos..." Malsaĝaj feniciaj ratoj, kiu ŝtelveninte en la reĝan
         palacon, opinias ĝin sia porka stalo!..."</p>

         <p class="p">Ju pli longe li pensis, ju pli detale li rememoris la konduton de 
         Hiram kaj Dagon, des pli forta kolero ekregis lin.</p>

         <p class="p">"Kiel ili kuraĝas... kiel ili kuraĝas proponi al mi
           kondiĉojn?..."</p>

         <p class="p">― Tutmozis, ĉi tien!... ― ekkriis li.</p>

         <p class="p">La favorato tuj aperis.</p>

         <p class="p">― Kion vi ordonas, mia sinjoro?</p>

         <p class="p">― Sendu malsuperan oficiron al Dagon kun sciigo, ke li ĉesas esti
         mia bankiero. Li estas tro malsaĝa por tiel alta posteno... </p>

         <p class="p">― Por kiu via sankteco destinas ĉi tiun honoron?</p>

         <p class="p">― En la nuna momento mi ne scias... Oni devos trovi iun inter la
         egiptaj aŭ grekaj komercistoj... En la ekstrema okazo ni nin turnos
         al... la pastroj. </p>

         <p class="p">La novaĵo trakuris ĉiujn reĝajn palacojn kaj ne pasis ankoraŭ unu
         horo, kiam ĝi jam atingis Memfison. En la tuta urbo oni rakontis, ke
         Fenicianoj falis en malfavoron de l' faraono, kaj ĉe la vespero la popolo
         jam komencis rompi la butikojn de la malamataj fremduloj.</p>

         <p class="p">La pastroj ekspiris libere. Herhor eĉ faris viziton al la sankta Mefres,
         kaj diris al li:</p>

         <p class="p">― Mia koro sentis, ke la sinjoro sin deturnos de tiuj ĉi idolistoj,
         kiuj trinkas la sangon de la popolo. Mi pensas, ke oni devas montri al
         li nian dankemon...</p>

         <p class="p">― Kaj eble malfermi la pordojn de niaj trezoroj?... ― demandis seke
         la sankta Mefres. ― Ne rapidu, via ekscelenco... Mi jam deĉifris ĉi
         tiun junulon, kaj ve al ni, se ni permesos al li komandi nin.</p>

         <p class="p">― Kaj se li rompus kun Fenicianoj?...</p>

         <p class="p">― Li mem gajnus, ĉar li ne pagus al ili la ŝuldojn ― diris
            Mefres.</p>

         <p class="p">― Laŭ mia opinio ― respondis Herhor post pripenso ― nun estas
         momento por reakiri la favoron de la juna faraono. Flamema en la kolero,
         li scias tamen esti dankema... mi spertis tion...</p>

         <p class="p">― Kiom da vortoj; tiom da eraroj!... interrompis la venĝema
            Mefres.</p>

         <p class="p">― Unue, ĉi tiu princo ne estas ankoraŭ faraono, ĉar li ne estis kronita
         en la templo... Due, li neniam estos vera faraono, ĉar li malrespektas
         la ĉefpastrajn benojn... Fine, ni ne bezonas lian favoron, sed li la favoron
         de l' dioj, kiujn li ofendas ĉiutage!...</p>

         <p class="p">Mefres, spiregante de kolero, ripozis momenton kaj daŭrigis:</p>

         <p class="p">― Li estis unu monaton en la templo de Hator, aŭskultis la plej altan
         saĝon, kaj tuj poste li komencis la rilatojn kun la Fenicianoj. Li eĉ
         vizitadis la templon de Astarte kaj prenis de tie pastrinon, kio ofendas la
         principojn de ĉiuj religioj... Poste li publike mokis mian
         piecon kaj konspiris kun homoj, same senkonsideraj, kiel li
         mem, kaj per Fenicianoj ŝtelis la ŝtatajn sekretojn... Kaj
         kiam li suriris la tronon... mi eraras, kiam li
         suriris la unuan ŝtupon de la trono, li montras sian abomenon al la
         pastroj, ribeligas la kamparanojn kaj soldatojn kaj
         rekomencas rilatojn kun siaj amikoj Fenicianoj... Ĉu vi
         forgesis, nobla Herhor, pri ĉio
         ĉi?... Kaj se vi memoras, ĉu vi komprenas la danĝerojn, kiuj minacas
         nin de tiu junulaĉo?... Li ja havas en sia mano la direktilon de la
         ŝtata ŝipo, kiu iras inter akvoturnoj kaj ŝtonegoj. Kiu do
         povas garantii, ke ĉi tiu frenezulo, kiu hieraŭ alvokis al si
         Fenicianojn, kaj hodiaŭ malpaciĝis kun ili, ne faros morgaŭ
         ion, kio kondukos la ŝtaton al la pereo?...</p>

         <p class="p">― Do?... demandis Herhor, fikse rigardante liajn okulojn.</p>

         <p class="p">― Do ni havas neniun motivon montri al li nian dankemon, aŭ pli
         ĝustadire malfortecon. Kaj ĉar li nepre volas monon, ni ne donos
         monon!...</p>

         <p class="p">― Kaj poste?... ― demandis Herhor.</p> 

         <p class="p">― Poste li regos la ŝtaton kaj pligrandigos la armeon sen mono 
         respondis la incitita Mefres.</p>

         <p class="p">― Kaj... se lia malsata armeo volos rabi la templojn?... ― daŭrigis
         Herhor.</p> 

         <p class="p">― Ha!... ha!... ha!... ― eksplodis Mefres.</p>

         <p class="p">Subite li fariĝis serioza kaj sin klinante, diris per ironia
         tono:</p>

         <p class="p">― Tio estas la afero de via ekscelenco... Homo, kiu kiel vi tiel longe
         administris la ŝtaton, devis sin prepari al tiu danĝero.</p>

         <p class="p">― Ni supozu ― parolis malrapide Herhor ― ni supozu, ke mi trovus
         rimedon kontraŭ la danĝeroj, kiuj minacas la ŝtaton. Sed ĉu via
         ekscelenco, kiu estas la plej alta ĉefpastro, ĉu vi povus antaŭgardi de
         ofendo la templojn kaj pastraron?...</p>

         <p class="p">Momenton ili rigardis unu la alian.</p>

         <p class="p">― Vi demandas, ĉu mi povos? ― diris Mefres. ― Ĉu mi
            povos?... Kia demando!... La dioj metis en mian manon tondron, kiu detruos
         ĉiun malpiulon.</p>

         <p class="p">― Pst!... ― murmuretis Herhor. ― Estu tiel...</p>

         <p class="p">― Kun la konsento, aŭ sen la konsento de la plej alta kolegio ― aldonis
         Mefres. ― Kiam la ŝipo renversiĝas, oni ne havas tempon diskuti pri la
         remistoj. </p>

         <p class="p">Ili disiris malgajaj. En la sama tago vespere alvokis ilin la
         faraono.</p>

         <p class="p">Ili venis en la ordonita horo, ĉiu aparte. Ambaŭ sin klinis profunde
         antaŭ la sinjoro kaj ĉiu stariĝis en alia
         angulo, ne rigardante la kunulon.</p>

         <p class="p">"Ĉu ili malpaciĝis?... ―
         pensis Ramzes. ― Tio ne estus
         malfeliĉo."</p>

         <p class="p">Post momento eniris la sankta Sem kaj la profeto Pentuer. Ramzes
         sidiĝis sur estrado, montris al la kvar pastroj malaltajn
         taburetojn kontraŭ si kaj diris:</p>

         <p class="p">― Sanktaj pastroj! Mi ne alvokis vin ĝis nun por konsiloj, ĉar ĉiuj
         miaj ordonoj koncernis ekskluzive la militajn aferojn...</p>

         <p class="p">― Tio estas la rajto de via sankteco ― intermetis Herhor.</p>

         <p class="p">― Mi faris ankaŭ, kion mi povis en tiel mallonga tempo, por
	 pligrandigi la defendajn fortojn de l' ŝtato. Mi fondis du novajn oficirajn
         lernejojn kaj revivigis kvin nuligitajn regimentojn...</p>

         <p class="p">― Tio estis via rajto ― diris Mefres.</p>

         <p class="p">― Pri aliaj militaj plibonigoj mi ne parolas, ĉar vin, homojn
         sanktajn, tiaj aferoj ne interesas...</p>

         <p class="p">― Vi estas prava, sinjoro ― diris samtempe Mefres kaj
            Herhor.</p>

         <p class="p">― Sed restas alia afero ― daŭrigis la faraono, kontenta de la jesado
         de l' altranguloj, kies opinion li atendis. ― Proksimiĝas la tago de la
         enterigo de mia dia patro, sed la trezorejo ne posedas
         sufiĉajn rimedojn...</p>

         <p class="p">Mefres leviĝis de la tabureto.</p>

         <p class="p">― Oziris-Mer-amen-Ramzes ― diris li ― estis justa sinjoro,
	 kiu certigis al sia popolo longan pacon, kaj gloron al la dioj. Permesu do via
         sankteco, ke la enterigo de ĉi tiu pia faraono estu farita je la elspezoj
         de la temploj.</p>

         <p class="p">Ramzeson mirigis kaj kortuŝis la respektego al lia patro. Momenton li
         silentis, kvazaŭ ne povante trovi respondon, fine li diris:</p>

         <p class="p">― Mi estas tre danka al vi pro la respektego al mia patro, egala al la
         dioj. Mi permesas tian enterigon kaj ankoraŭ unu fojon dankas
         vin.</p>

         <p class="p">Li interrompis, apogis la kapon sur la mano kaj meditis, kvazaŭ
         batalante kontraŭ si mem. Fine li levis la kapon: lia vizaĝo viviĝis, la
         okuloj brilis.</p>

         <p class="p">― Mi estas kortuŝita ― diris li ― per ĉi tiu provo de via simpatio,
         sanktaj pastroj. Se la memoro pri mia patro estas tiel kara
         por vi, sendube vi ne povas esti malbonvolaj kontraŭ mi...</p>

         <p class="p">― Ĉu via sankteco dubis pri tio? ― intermetis la ĉefpastro
            Sem.</p>

         <p class="p">― Vi diras la veron ― daŭrigis la faraono ― malprave mi suspektis
         vin... Sed mi volas tion rebonigi, mi do estos sincera kun vi...</p>

         <p class="p">― Benu vian sanktecon la dioj!... ― diris Herhor.</p>

         <p class="p">― Mi do estos sincera. Mia dia patro, pro la aĝo, malsano, eble ankaŭ
         pro la pastraj okupoj, ne povis dediĉi tiom da fortoj kaj tempo al la
         ŝtataj aferoj, kiom mi povas. Mi estas juna, forta, libera, mi volas regi
         kaj mi regos mem. Kiel ĉefo devas konduki la armeon je sia
         propra respondeco kaj laŭ sia propra plano; tiel mi
         administros la ŝtaton. Jen estas
         mia klara volo, kiun mi ne forlasos. Sed mi komprenas, ke eĉ se mi
         estus plej sperta, mi ne povus regi sen fidelaj servistoj kaj
         saĝaj konsilistoj. Kaj tial iafoje mi demandos pri via opinio
         en diversaj aferoj...</p>

         <p class="p">― Por tio ni ja estas la plej alta konsilantaro ĉe la trono
            de via sankteco ― intermetis Herhor.</p>

         <p class="p">― Bone ― daŭrigis la faraono ― mi profitos viajn servojn, eĉ de la
         nuna momento, tuj...</p>

         <p class="p">― Ordonu, sinjoro ― diris Herhor.</p>

         <p class="p">― Mi volas plibonigi la sorton de la egipta popolo. Sed ĉar en tiaj
         aferoj tro rapida agado povas esti malutila, por komenci mi donacos
         al ili bagatelon: post ses tagoj de laboro sepan tagon de
         ripozo.</p>

         <p class="p">― Tiel estis dum la regado de la 18-a dinastio... Tio estas leĝo tiel
         malnova, kiel Egipto ― diris Pentuer.</p> 

         <p class="p">― La ripozo ĉiun sepan tagon donos al ĉiu laboristo kvindek tagojn
         jare, tio estas, forprenos de lia sinjoro kvindek draĥmojn. Kaj je unu
         miliono da laboristoj la ŝtato perdos ĉirkaŭ dek mil talentojn jare... ― 
         diris Mefres. ― Ni jam faris la kalkulon en la
         temploj!... ― aldonis li.</p>

         <p class="p">― Jes ― vive respondis Pentuer ― estos malprofito, sed nur en la unua
         jaro. Ĉar kiam la popolo refortigos sin per la ripozo, en la sekvontaj
         jaroj, ili reakiros ĉion kun superaĵo...</p>

         <p class="p">― Vi diras la veron ― respondis Mefres ― tamen en ĉiu okazo oni devas
         havi dek mil talentojn por la unua jaro. Mi pensas ke eĉ dudek mil
         talentoj ne estus tro multe...</p>

         <p class="p">― Vi estas prava, respektinda Mefres ― respondis la faraono. ― 
         Por la ŝanĝoj, kiujn mi volas enkonduki en mian regnon,
         dudek, eĉ tridek mil talentoj ne estos tro granda sumo. Jen
         kial ― rapide aldonis li ― mi bezonos vian helpon, sanktaj
         viroj...</p>

         <p class="p">― Ĉiun intencon de via sankteco ni estas pretaj subteni per niaj
         preĝoj kaj procesioj ― diris Mefres.</p>

         <p class="p">― Bone, vi preĝu kaj instigu al tio la popolon. Sed krom tio donu
         al la ŝtato tridek mil talentojn ― respondis la faraono.</p>

         <p class="p">La ĉefpastroj silentis. La sinjoro atendis momenton, fine li turnis
         sin al Herhor:</p>

         <p class="p">― Via ekscelenco silentas?</p>

         <p class="p">― Vi mem diris nia estro, ke la trezorejo ne havas rimedojn por la
         enterigo de Oziris-Mer-amen-Ramzes. Mi do ne povas eĉ diveni, kie
         ni povus preni tridek mil talentojn?...</p>

         <p class="p">― Kaj la trezorejo de Labirinto?...</p>

         <p class="p">― Tio estas diaj trezoroj, kiujn oni povus tuŝi nur en la momento
         de plej granda bezono de la ŝtato ― respondis Mefres.</p>

         <p class="p">Ramzes ekbolis de kolero.</p>

         <p class="p">― Ni lasu la kamparanojn ― diris li, batante per la pugno la dorson
         de l' seĝo ― mi mem bezonas ĉi tiun sumon!...</p>

         <p class="p">― Via sankteco ― respondis Mefres ― povas en la daŭro de unu jaro.
         akiri pli ol tridek mil talantojn, kaj Egipto dufoje pli
         multe...</p>

         <p class="p">― Kiel?...</p>

         <p class="p">― Tre simple ― diris Mefres. ― Ordonu, monarĥo, forpeli Fenicianojn
         el la lando... </p>

         <p class="p">Ŝajnis, ke la sinjoro sin ĵetos sur la trokuraĝan ĉefpastron: li paliĝis,
         liaj lipoj tremis kaj la okuloj eliris el la kavoj. Sed tuj li diris per mirige
         trankvila tono:</p>

         <p class="p">― Sufiĉe... Se nur tiajn konsilojn vi scias doni al mi, mi vivos sen
         ili... Fenicianoj ja havas niajn subskribojn, ke ni fidele pagos al ili
         la ŝuldojn!... Ĉu vi forgesis pri tio, Mefres?...</p>

         <p class="p">― Via sankteco pardonu al mi, sed en la nuna momento okupis min 
         tute aliaj pensoj. Viaj antaŭuloj, sinjoro, ne nur sur papirusoj, sed sur
         bronzo kaj ŝtonoj skulptis, ke la donacoj, faritaj de ili al la dioj kaj
         temploj, apartenas kaj eterne apartenos al la dioj kaj
         temploj.</p>

         <p class="p">― Kaj al vi ― diris ironie la faraono.</p>

         <p class="p">― Tiom al ni ― respondis la obstina ĉefpastro ― kiom la regno
         apartenas al vi, monarĥo. Ni nur gardas la trezorejojn kaj pligrandigas
         ilin, sed ni ne havas la rajton malŝpari ilin...</p>

         <p class="p">La sinjoro, spiregante de kolero, forlasis la kunvenon kaj iris en sian
         kabineton. Terure klare aperis antaŭ liaj okuloj lia
         situacio.</p>

         <p class="p">Li ne dubis plu pri la malamo de l' pastroj al si. Tio estis la samaj
         malhumilaj altranguloj, kiuj en la pasinta jaro ne donis al li la memfisan
         korpuson kaj nur tiam faris lin vic-reĝo, kiam ŝajnis al ili, ke li humiliĝis,
         forlasante la palacon. La samaj, kiuj kontrolis ĉiun lian movon, sendis
         pri li raportojn, sed al li, la kronprinco, diris nenion pri la traktato kun
         Asirio. La samaj, kiuj trompis lin en la templo de Hator, kaj apud Sodaj
         Lagoj mortigis la kaptitojn, al kiuj li promesis la pardonon. La faraono
         rememoris la salutojn de Herhor, la rigardojn de Mefres kaj la tonon de l'
         voĉo de ambaŭ. El sub la ŝajno de ĝentileco ĉiumomente elglitis ilia fiero
         kaj malŝato al li... Li bezonas monon, kaj ili promesas al li preĝojn, ili
         eĉ kuraĝas paroli, ke li ne estas la sola estro de Egipto.</p>

         <p class="p">La juna sinjoro senvole ekridetis; li rememoris la dungatajn paŝtistojn,
         kiuj diras al la posedanto de la brutaro, ke li ne havas la rajton fari kun
         ĝi, kion li volas!...</p>

         <p class="p">Sed krom la ridinda flanko de l' afero, estis ankaŭ la flanko grava.
         En la trezorejo estis eble mil talentoj, kiuj laŭ la ĝisnuna normo de l'
         elspezoj povis sufiĉi por sep ĝis dek tagoj. Kaj poste?... Kiel kondutos
         la oficistoj, servistoj kaj antaŭ ĉio, la armeo, ne nur ne ricevante la
         salajron, sed malsataj?...</p>

         <p class="p">La ĉefpastroj konas la situacion de l' faraono; se ili ne rapidas helpi
         lin, ili do volas lin pereigi... Pereigi en la daŭro de kelke da tagoj, eĉ
         antaŭ la enterigo de lia patro.</p> 

         <p class="p">Ramzes rememoris okazon de sia infaneco.</p>

         <p class="p">Li estis en la pastra lernejo, kiam por la festo de l' diino
	 Mut oni venigis la plej faman arlekenon en Egipto.</p>

         <p class="p">La artisto ŝajnigis malfeliĉan heroon. Kiam li ordonis, oni ne obeis
         lin; lian koleron oni respondis per rido; kaj kiam por puni la mokulojn
         li kaptis hakilon, la hakilo rompiĝis en lia mano.</p>

         <p class="p">Fine oni ellasis kontraŭ li leonon, kaj kiam la senarmila
	 heroo komencis forkuri, montriĝis, ke ne leono persekutas lin, sed porko en
         leona felo.</p>

         <p class="p">La lernantoj kaj instruistoj ĝis larmoj ridis la aventurojn, sed la juna
         princo sidis malgaja: li bedaŭris la homon, kiu celis grandajn aferojn,
         kaj falis kovrita de mokoj.</p>

         <p class="p">Ĉi tiu sceno kaj la tiamaj sentoj reviviĝis hodiaŭ en la
	 memoro de l' faraono.</p>

         <p class="p">― Ili volas fari min tia!... ― diris li al si mem.</p>

         <p class="p">Malespero ekregis lin, ĉar li sentis, ke kun la lasta elspezita talento
         finiĝos lia povo kaj kun ĝi ankaŭ la vivo.</p>

         <p class="p">Subite fariĝis en li ŝanĝo. La sinjoro haltis en la mezo de l' ĉambro
         kaj meditis:</p>

         <p class="p">"Kio povas okazi al mi?... Nur la morto... Mi foriros al miaj grandaj
         antaŭuloj, al Ramzes Granda... Al ili mi ja ne povas diri, ke mi pereis,
         ne defendante min... Post la malfeliĉoj de la tera vivo mi trovus eternan
         malhonoron...</p>

         <p class="p">Kiel?... li, la venkinto de Sodaj Lagoj, devus cedi antaŭ plenmano
         da uzurpuloj, kun kiuj unu sola azia regimento havus nemulte por fari?...
         Ĉar Mefres kaj Herhor volas regi Egipton kaj faraonon, lia armeo
         devas suferi malsaton kaj miliono da kamparanoj ne ricevi la favoron
         de la ripozo?... Sed ĉu ne liaj antaŭuloj konstruis ĉi tiujn templojn?...
         Ĉu ne ili plenigis ilin per batalaj akiroj?... Kaj kiu gajnis la batalojn?
         la pastroj aŭ la soldatoj?... Kiu do havas la rajton je la trezoroj: la 
         pastroj, aŭ la faraono kaj lia armeo?"</p>

         <p class="p">La juna sinjoro levis la ŝultrojn kaj alvokis al si Tutmozison. Malgraŭ
         la malfrua nokto la reĝa favorato aperis tuj.</p>

         <p class="p">― Ĉu vi scias? ― diris la faraono ― la pastroj rifuzis al mi prunton,
         kvankam la trezorejo estas malplena.</p>

         <p class="p">Tutmozis rektigis sin.</p>

         <p class="p">― Ĉu via sankteco ordonas konduki ilin en la 
	 malliberejon? ― respondis li.</p>

         <p class="p">― Ĉu vi farus tion?...</p>

         <p class="p">― Ne ekzistas en Egipto oficiro, kiu ŝanceliĝus plenumi ordonon de
         nia sinjoro kaj ĉefo.</p>

         <p class="p">― En tia okazo ― diris malrapide la faraono ― en tia okazo oni
         devas malliberigi neniun. Mi havas tro da potenco por mi kaj
         tro da malestimo al ili. Oni ne fermas en kirasa kesto mortintaĵon, kiun oni
         renkontas sur la vojo, oni ĉirkaŭiras.</p>

         <p class="p">― Sed hienon oni metas en kaĝon ― murmuretis Tutmozis.</p>

         <p class="p">― Sed estas ankoraŭ tro frue ― respondis Ramzes. ― Mi devas esti
         kompatema por ili, almenaŭ ĝis la tago de l' enterigo de mia patro. Alie
         ili estus pretaj fari ian friponaĵon al la respektinda mumo kaj detrui la
         trankvilon de lia animo... Kaj nun iru al Hiram kaj diru, ke li sendu al
         mi la pastron, pri kiu ni parolis.</p>

         <p class="p">― Tiel estos. Mi devas tamen averti vian sanktecon, ke hodiaŭ la
         popolaĉo atakis la domojn de la memfisaj Fenicianoj...</p>

         <p class="p">― Oh!... Tio ne estis necesa.</p>

         <p class="p">― Ŝajnas ankaŭ al mi ― daŭrigis Tutmozis ― ke de l' tempo, kiam
         via sankteco ordonis al Pentuer esplori la staton de la kamparanoj kaj
         laboristoj, la pastroj ekscitas la nomarĥojn kaj nobelulojn... Ili diras,
         ke vi volas ruinigi la nobelulojn por la kamparanoj...</p>

         <p class="p">― Kaj la nobeluloj kredas?...</p>

         <p class="p">― Ekzistas tiaj, kiuj kredas. Sed multaj malkaŝe respondas, ke tio
         estas intrigo de la pastroj kontraŭ via sankteco. </p>

         <p class="p">― Kaj se efektive mi volus plibonigi la sorton de la kamparanoj?...
         ― demandis la faraano.</p>

         <p class="p">― Vi faros, sinjoro, kiel plaĉos al vi ― respondis
            Tutmozis.</p>

         <p class="p">― Jen estas respondo, kiun mi komprenas! ― ekkriis gaje
	 Ramzes XIII. ― Estu trankvila kaj respondu al la nobeluloj, ke ne nur ili
         perdos nenion, plenumante miajn ordonojn, sed eĉ ilia sorto
	 multe pliboniĝos. La riĉaĵoj de Egipto devas fine esti
	 elŝiritaj el la malindaj manoj, kaj redonitaj al la fidelaj
	 servistoj.</p>

         <p class="p">La faraono adiaŭis la favoraton kaj kontenta iris dormi. Lia momenta
         malespero ŝajnis al li nun ridinda.</p>

         <p class="p">En la sekvinta tago, ĉe la tagmezo, oni anoncis al lia sankteco, ke
         venis deputatoj de la feniciaj komercistoj.</p>

         <p class="p">― Ĉu ili volas plendi pri la atako kontraŭ iliaj domoj? ― demandis
         la faraono.</p>

         <p class="p">― Ne ― respondis la adjutanto ― ili volas prezenti al vi
            sian respektegon.</p>

         <p class="p">Efektive, dekkelko da Fenicianoj, kondukataj de Rabsun, venis kun
         donacoj. Kiam la sinjoro sin montris al ili, ili falis sur la vizaĝon kaj
         Rabsun diris, ke laŭ la malnova moro ili kuraĝas meti mizeran oferon
         antaŭ la piedoj de la sinjoro, kiu donas al ili la vivon kaj la ŝirmon al
         ilia havo.</p>

         <p class="p">Ili metis sur la tabloj orajn pladojn, ĉenojn kaj pokalojn, plenajn de
         juveloj. Rabsun metis sur la ŝtupoj de l' trono pladon kun papiruso,
         per kiu Fenicianoj promesis doni al la armeo ĉion necesan, gis du mil
         talentoj.</p>

         <p class="p">La donaco estis granda: ĉio kune valoris pli ol tri mil
         talentojn.</p>

         <p class="p">La sinjoro tre favore respondis al la fidelaj komercistoj kaj promesis
         al ili sian protekton. Ili adiaŭis lin feliĉaj.</p>

         <p class="p">Ramzes XIII ekspiris libere: la bankroto de l' trezorejo kaj la neceso
         uzi superforton kontraŭ la pastroj estis prokrastita dek
         tagojn.</p>

         <p class="p">Vespere, ree sub la gardo de Tutmozis, Hiram sin prezentis en la
         kabineto de lia sankteco. Nun li ne plendis pri la laciĝo, sed falis sur
         la vizaĝon kaj per ĝemanta voĉo malbenis la malsaĝan
         Dagonon.</p> 

         <p class="p">― Mi eksciis ― diris li ― ke ĉi tiu favulo kuraĝis rememorigi al via
         sankteco nian interkonsenton pri la kanalo al Ruĝa maro... Pereu li!...
         La pesto lin manĝu!... Liaj infanoj fariĝu paŝtistoj de porkoj, kaj liaj
         nepoj ― Hebreoj... Kaj vi, sinjoro, ordonu nur: kiom da riĉaĵoj posedas
         Fenicio, ĉion ni metos antaŭ viaj piedoj, sen kvitanco kaj kontrakto...
         Ĉu ni estas Asirianoj, aŭ... ― pastroj ― aldonis li murmurete ― ĉu
         ne sufiĉas al ni unu sola vorto de tiel potenca monarĥo?...</p>

         <p class="p">― Kaj se mi, Hiram, postulus vere grandan sumon?... ― demandis la
         faraono.</p> 

         <p class="p">― Kian?...</p>

         <p class="p">― Ekzemple... tridek mil talentojn...</p>

         <p class="p">― Tuj?</p>

         <p class="p">― Ne, en la daŭro de unu jaro.</p>

         <p class="p">― Via sankteco havos ilin ― respondis Hiram sen pripenso.</p>

         <p class="p">Tia malavareco mirigis la sinjoron.</p>

         <p class="p">― Sed mi devas doni garantiaĵojn...</p>

         <p class="p">― Formala afero!... ― respondis la Feniciano ― via sankteco donos
         al ni la minejojn, por ne veki la suspektojn de l' pastroj... Se ne ili,
         Fenicio sin donus al vi tuta sen garantiaĵo kaj kvitancoj...</p>

         <p class="p">― Kaj la kanalo?... Ĉu mi devas tuj subskribi la traktaton? ― 
         demandis la faraono.</p>

         <p class="p">― Tute ne. Via sankteco faros kun ni la traktaton, kiam vi mem
         volos...</p>

         <p class="p">Al Ramzes ŝajnis, ke li estis levita al la ĉielo. En tiu momento
         li unue ekkonis la dolĉon de la reĝa povo, kaj tio, dank' al
         Fenicianoj!</p>

         <p class="p">― Hiram ― diris li, ne regante sin plu. ― Hodiaŭ mi donas al vi,
         Fenicianoj, la permeson konstrui la kanalan por kunigi la Mediteraneon
         kun Ruĝa maro...</p>

         <p class="p">La maljunulo falis al la piedoj de l' faraono.</p>

         <p class="p">― Vi estas la plej granda reĝo! Neniam oni vidis tian sur la
            tero! ― ekkriis li.</p>

         <p class="p">― Dum iom da tempo malpermesite estas al vi paroli pri tio al
         iu ajn, ĉar la malamikoj de mia gloro spionas. Sed por ke vi estu certa,
         mi donas al vi ĉi tiun mian reĝan ringon...</p>

         <p class="p">Li demetis de la fingro ringon, ornamitan per ŝtono, sur kiu estis
         gravurita la nomo de Horus, kaj metis ĝin sur la fingron de
         la Feniciano.</p>

         <p class="p">― La riĉaĵo de la tuta Fenicio atendas vian ordonon! ― ripetis la
         kortuŝita Hiram. ― Vi plenumos verkon, kiu glorigados vian nomon,
         ĝis estingiĝos la suno...</p>

         <p class="p">La faraono ĉirkaŭprenis lian grizharan kapon kaj ordonis al
         li sidiĝi.</p>

         <p class="p">― Ni do estas liganoj ― diris la sinjoro post momento ― kaj mi
         esperas, ke tio donos prosperon al Egipto kaj Fenicio...</p>

         <p class="p">― Por la tuta mondo! ― intermetis Hiram.</p>

         <p class="p">― Diru al mi tamen, princo, kial vi havas tian konfidon al
            mi?...</p>

         <p class="p">― Mi konas la noblan karakteron de via sankteco. Se vi, sinjoro, ne
         estus faraono, post kelke da jaroj vi fariĝus la plej fama
         fenicia komercisto kaj ĉefo de nia plej alta konsilantaro...</p>

         <p class="p">― Bone ― respondis Ramzes. ― Sed por plenumi la promeson, mi devas
         antaŭe frakasi la pastrojn. Tio estas batalo, kaj ĝia rezultato ne estas
         certa...</p>

         <p class="p">Hiram ekridetis.</p>

         <p class="p">― Sinjoro ― diris li ― se ni estus tiel malnoblaj, ke ni forlasus
         vin hodiaŭ, kiam via trezorejo estas malplena kaj viaj malamikoj kuraĝaj,
         vi estus venkita! Ĉar homo sen rimedoj perdas energion, kaj
         de malriĉa reĝo sin deturnas lia armeo, regnanoj kaj altranguloj... Sed se vi,
         sinjoro, havas nian monon kaj niajn agentojn, viajn generalojn kaj
         armeon, vi havos tiom da embaraso kun la pastroj, kiom la elefanto
         kun la skorpiono. Apenaŭ vi metos sur ilin la piedon, ili jam
         estos frakasitaj... Cetere, tio ne estas mia afero. En la
         ĝardeno atendas la ĉefpastro Samentu, al kiu via sankteco
         ordonis veni. Mi foriras; nun venis lia
         horo... Sed mia mano ĉiam estas preta por vi kaj ĝis tridek mil
         talentoj via sankteco povas ordoni...</p>

         <p class="p">Hiram falis sur la vizaĝon kaj foriris, promesante tuj sendi
         la ĉefpastron.</p>

         <p class="p">Post duonhoro aperis Samentu. Lia barbo kaj liaj densaj haroj estis
         nerazitaj, kiel konvenas al adoranto de Set; li havis severan vizaĝon
         kaj okulojn plenajn de saĝo. Li klinis sin sen troa humileco kaj ne
         mallevis la okulojn antaŭ la penetrema rigardo de la
         faraono.</p> 

         <p class="p">― Sidiĝu ― diris la sinjoro.</p> 

         <p class="p">La ĉefpastro sidiĝis sur la planko.</p>

         <p class="p">― Vi plaĉas al mi ― diris Ramzes. ― Vi havas figuron kaj fizionomion
         de Hiksos, kaj ili estas la plej bravaj soldatoj de mia armeo.</p>

         <p class="p">Subite li demandis:</p>

         <p class="p">― Ĉu vi partoprenis en la malnoblaĵo?</p>

         <p class="p">― Ne. Mi sekrete aŭskultis la interkonsenton... En la temploj, kiel
         en la palacoj de via sankteco, la muroj estas truitaj per kanaloj, dank'
         al kiuj eĉ de la supro de la pilonoj oni povas aŭdi, kion oni diras en
         la subtera etaĝo...</p>

         <p class="p">― Kaj de la subtera etaĝo oni povas paroli al personoj, kiuj loĝas
         supre?... ― interrompis la faraono.</p>

         <p class="p">― Kaj ŝajnigi konsilojn de l' dioj ― aldonis serioze la
            pastro.</p>

         <p class="p">La faraono ekridetis. Do la supozo, ke ne la spirito de lia
	 patro parolis al li kaj al la patrino, sed pastroj, estis
	 vera!</p>

         <p class="p">― Kial vi konfidis al Fenicianoj grandan sekreton de la ŝtato?
         demandis Ramzes.</p>

         <p class="p">― Ĉar mi volis malhelpi la traktaton, same malutilan al ni, kiel al
         Fenicio.</p>

         <p class="p">― Vi povis averti iun el la eminentaj Egiptanoj...</p>

         <p class="p">― Kiun?... ― demandis la pastro. ― Ĉu tiajn, kiuj estas senfortaj
         kontraŭ Herhor, aŭ tiajn, kiuj denuncus min por min pereigi
         en turmentoj?... Mi diris ĉion al Hiram, ĉar li havas
         rilatojn kun niaj altranguloj, kiujn mi vidas neniam.</p>

         <p class="p">― Kial Herhor kaj Mefres faris tian traktaton? ― demandis
            la faraono.</p>

         <p class="p">― Ili estas, laŭ mia opinio, homoj de malforta inteligento, kiujn timigis
         Beroes, la granda ĥaldea pastro. Li diris al ili, ke super Egipto dek
         jarojn pendas malfavoraj sortoj, ke se ni dum tiu ĉi tempo koanencus
         militon kontraŭ Asirio, ni estus venkitaj...</p>

         <p class="p">― Kaj ili kredis?</p>

         <p class="p">― Ŝajnas, ke Beroes montris al ili miraklojn... Li eĉ leviĝis super la
         teron... Sendube tio estas stranga afero; sed mi neniam komprenos,
         kial ni devas perdi Fenicion, ĉar Beroes scias flugi super la
         tero?</p>

         <p class="p">― Do ankaŭ vi ne kredas miraklojn?...</p>

         <p class="p">― Jes kaj ne... Ŝajnas, ke Beroes vere plenumas eksterordinarajn
         aferojn, sed niaj pastroj nur trompas la popolon kaj la
         faraonojn.</p>

         <p class="p">― Vi malamas la pastraron?</p>

         <p class="p">Samentu disetendis la manojn.</p> 

         <p class="p">― Ili ankaŭ malamas min, aŭ pli ĝuste ― malestimas, je la preteksto,
         ke mi servas al Set. Tamen kiaj dioj tio estas, kies kapojn kaj manojn
         oni devas movi per ŝnuroj?... Aŭ kiaj pastroj, kiuj ŝajnigante piecon kaj
         sobrecon, havas po dek virinoj, elspezas dekojn da talentoj jare, ŝtelas la
         oferojn de la altaroj, kaj estas ne multe pli instruitaj, ol la lernantoj
         de supera lernejo.</p>

         <p class="p">― Sed vi akceptas donacojn de Fenicianoj?</p>

         <p class="p">― De kiu mi prenus?... Sole Fenicianoj vere respektas Seton kaj timas,
         ke li ne dronigu iliajn ŝipojn. Ĉe ni lin respektas nur mizeruloj. Se mi
         kontentiĝus per iliaj oferoj, mortus de malsato mi kaj miaj
         infanoj.</p>

         <p class="p">La faraono pensis, ke ĉi tiu pastro ne estas malbona homo, kvankam
         li perfidas la sekretojn de la temploj. Krom tio li ŝajnas
         saĝa kaj verdira.</p>

         <p class="p">― Ĉu vi aŭdis ion ― demandis la sinjoro ― pri la kanalo, kunigonta
         Mediteraneon kun Ruĝa maro?</p>

         <p class="p">― Mi konas ĉi tiun aferon, jam de kelkcento da jaroj niaj inĝenieroj
         estas studintaj la projekton.</p>

         <p class="p">― Kaj kial oni ne plenumis ĝin?</p>

         <p class="p">― Ĉar la pastroj timas, ke alfluus Egipton fremdaj popoloj, kiuj
         povus subfosi nian religion kaj kun ĝi la enspezojn.</p>

         <p class="p">― Ĉu estas vera tio, kion Hiram diris pri la popoloj, kiuj loĝas en
         la malproksima oriento?</p>

         <p class="p">― Tute vera. Jam de longe ni scias pri ili, kaj ne pasas dek jaroj,
         en kiuj ni ne ricevas de tie iun juvelon, desegnaĵon aŭ
         fabrikaĵon.</p>

         <p class="p">La faraono ree ekmeditis kaj subite demandis:</p>

         <p class="p">― Ĉu vi servos min fidele, se mi vin faros mia
            konsilanto?...</p>

         <p class="p">― Mi servos vian sanktecon per mia vivo kaj morto. Sed... se
	 mi fariĝus konsilanto de l' trono, indignus la pastroj, kiuj
	 malamas min.</p>

         <p class="p">― Ĉu vi pensas, ke oni povas faligi ilin?...</p>

         <p class="p">― Eĉ tre facile! ― respondis Samentu.</p>

         <p class="p">― Kia estus via plano, se mi devus min liberigi de ili?</p>

         <p class="p">― Oni devus preni la trezorejon de Labirinto ― diris la
            pastro.</p>

         <p class="p">― Ĉu vi konas la vojon?</p>

         <p class="p">― Mi jam havas multe da montroj, la ceterajn mi trovos, ĉar mi scias,
         kie oni devas serĉi ilin.</p>

         <p class="p">― Kaj poste? ― demandis la faraono.</p>

         <p class="p">― Oni devus fari al Herhor kaj Mefres proceson pri ŝtata perfido
         pro sekretaj rilatoj kun Asirio.</p>

         <p class="p">― Kaj la pruvoj?</p>

         <p class="p">― Ni trovos ilin kun la helpo de Fenicianoj ― respondis la
            pastro.</p>

         <p class="p">― Ĉu tio estus sen danĝero por Egipto?</p>

         <p class="p">― Tute. Antaŭ kvarcent jaroj la faraono Amenhotep IV faligis la
         povon de l' pastroj, proklaminte kredon je unu sola dio Re
         Harmaĥis. Kompreneble, li forprenis la trezorojn el la
         temploj de aliaj dioj. Tiam nek la popolo, nek la armeo, nek
         la nobeluloj defendis la pastrojn. Kio
         do okazos hodiaŭ, kiam la antaŭa kredo malfortiĝis!...</p>

         <p class="p">― Kiu helpis Amenhotepon? ― demandis la faraono.</p>

         <p class="p">― Simpla pastro Ey.</p>

         <p class="p">― Sed kiu post la morto de Amenhotep IV fariĝis heredanto de lia
         trono? ― diris Ramzes, fikse rigardante la okulojn de l'
         pastro.</p>

         <p class="p">Sed Samentu respondis trankvile:</p>

         <p class="p">― La fakto pruvas, ke Amenhotep estis malforta estro, kiu pli zorgis
         pri la gloro de Re, ol pri la ŝtato.</p>

         <p class="p">― Vere, vi estas granda saĝulo!... ― diris Ramzes.</p>

         <p class="p">― Preta servi vian sanktecon.</p>

         <p class="p">― Mi nomas vin mia konsilanto ― diris la faraono. ― Sed en tia
         okazo vi ne povas kaŝe viziti min, vi loĝos ĉe mi...</p>

         <p class="p">― Pardonu, sinjoro, sed antaŭ kiam la anoj de la plej alta kolegio
         ne estos en maliberejo pro la traktado kun la malamikoj de la ŝtato,
         mia ĉeesto en la palaco alportus pli da malutilo, ol da bono... Mi do
         servos kaj konsilos al via sankteco, sed sekrete...</p>

         <p class="p">― Kaj vi trovos la vojon al la trezorejo de Labirinto?</p>

         <p class="p">― Mi esperas, ke antaŭ kiam vi revenos, sinjoro, de Teboj, mi
         sukcesos fini la aferon. Kaj kiam ni transportos la trezorojn en vian
         palacon, kiam la tribunalo kondamnos Herhoron kaj Mefreson, kiujn
         via sankteco povos poste pardoni, tiam kun via permeso mi
         aperos malkaŝe... Kaj mi ĉesos esti pastro de Set, kiu nur
         fortimigas de si la homojn...</p>

         <p class="p">― Kaj vi pensas, ke ĉio sukcesos?...</p>

         <p class="p">― Mi donus mian vivon!... ― ekkriis la pastro. ― La popolo amas
         vian sanktecon, facile do estas ribeligi ĝin kontraŭ la
         perfidaj altranguloj. La armeo obeas vin, kiel neniun
         faraonon de l' tempoj de Ramzes
         Granda... Kiu povas kontraŭstari?... Kaj krom tio via sankteco havas
         Fenicianojn kaj monon, la plej grandan forton en la mondo!...</p>

         <p class="p">Samentu volis adiaŭi la sinjoron, Ramzes permesis al li kisi siajn
         piedojn kaj donacis pezan oran ĉenon kaj braceleton, ornamitan per
         safiroj.</p>

         <p class="p">Ne multaj altranguloj akiris tian favoron post longaj jaroj
         de servado.</p>

         <p class="p">La vizitoj kaj promesoj de Samentu verŝis novan kuraĝon en la koron
         de l' faraono.</p>

         <p class="p">Se oni sukcesus akiri la trezorojn de Labirinto!... Malgranda parto
         sufiĉus, por liberigi la nobelulojn de la feniciaj ŝuldoj, por plibonigi
         la sorton de la kamparanoj kaj reaĉeti la bienojn, donitajn
         kiel garantiaĵo.</p> 

         <p class="p">Kaj per kiaj konstruaĵoj oni povus pliriĉigi la ŝtaton!...</p>

         <p class="p">Jes, la riĉaĵoj de Labirinto povus forigi ĉiujn embarasojn de
         la faraono. Ĉar kion helpos, ke Fenicianoj proponas al li
         grandan prunton? Iam oni devos pagi ĝin, kun la procentoj,
         kaj pli aŭ malpli frue doni kiel
         garantiaĵon la reston de la reĝaj bienoj. Tio do estus nur prokrasti la
         ruinon, sed ne antaŭgardi sin de ĝi.</p>

<hr>
<div class="footer">
<a href="VII.html">ĈAPITRO VII&nbsp;&gt;&gt;</a>
</div>
</body>
</html>
