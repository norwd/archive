<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO XVIII</h3>
</title>
</head>
<body background="../bld/papero.jpg">
<div class="header">
<span class="header_left"><a href="XVII.html">&lt;&lt;&nbsp;ĈAPITRO XVII</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XVIII</h3>


         <p class="first_p">De la morto de Ramzes XIII ĝis la tago de lia enterigo regis la
         ŝtaton la plej nobla San-amen-Herhor, kiel la ĉefpastro de la teba Amon
         kaj vic-reĝo de la mortinta faraono.</p>

         <p class="p">La kelkmonata regado de la vic-reĝo estis tre prospera por
         Egipto.</p>

         <p class="p">Herhor kvietigis la ribelojn de la popolaĉo kaj, kiel estis iam, permesis
         al la laboristoj ripozi ĉiun sepan tagon. Li enkondukis severan disciplinon
         inter la pastroj, ĉirkaŭis per sia protekto la eksterlandulojn kaj precipe
         Fenicianojn, kaj faris traktaton kun Asirio, ne cedante tamen Fenicion,
         kiu restis tributano de Egipto.</p>

         <p class="p">Dum la mallonga regado la justeco estis plenumata rapide, sed sen
         krueleco, kaj neniu kuraĝis bati la egiptan kamparanon, kiu povis sin
         turni al la tribunalo, se li havis sufiĉe da tempo kaj
         atestantoj.</p>

         <p class="p">Herhor sin okupis ankaŭ pri la ŝuldoj, ŝarĝantaj la faraonon kaj
         ŝtaton. Por ĉi tiu celo li igis Fenicianojn rezigni parton de la sumoj,
         ŝuldataj al ili de la ŝtato, kaj por pagi la reston li prenis el Labirinto
         la grandegan sumon da tridek mil talentoj.</p>

         <p class="p">Dank' al ĉi tiuj rimedoj, post tri monatoj ekregis en la
         lando trankvilo kaj bonstato, kaj la regnanoj ripetis:</p>

         <p class="p">― Benata estu la regado de la vic-reĝo San-amen-Herhor! Vere,
         la dioj destinis lin esti regnestro, por ke li liberigu
         Egipton de la malfeliĉoj, kiujn altiris Ramzes XIII,
         senreligia virinamanto...</p>

         <p class="p">Kelkdeko da tagoj sufiĉis, por ke la popolo forgesu, ke ĉiuj verkoj de
         Herhor estis nur plenumo de la intencoj de la juna kaj nobla faraono!
         En la monato Tobi (oktobro-novembro), kiam la mumo de Ramzes
         XII jam estis metita en la reĝajn kavernojn, en la templo de
         la teba Amon kunvenis ĉiuj plej altrangaj personoj de la
         ŝtato. Estis tie preskaŭ
         ĉiuj ĉefpastroj, nomarĥoj kaj generaloj, kaj inter ili Nitager, la kovrita
         de la gloro maljuna ĉefo de la orienta armeo.</p>

         <p class="p">En la sama grandega ĉambrego, ĉirkaŭita per kolonoj, kie
         antaŭ duono da jaro la pastroj juĝis Ramzeson XII kaj montris
         sian malbonvolon al Ramezs XIII, en la sama loko kunvenis
         hodiaŭ la altranguloj, por
         solvi, sub la prezido de Herhor, la plej gravan ŝtatan aferon. La 25-an
         de Tobi tagmeze Herhor, portante la tiaron de Amenhotep, sidiĝis sur
         la trono, la aliaj sur seĝoj, kaj la kunsido komenciĝis.</p>

         <p class="p">Ĝi daŭris ekstreme mallonge, kvazaŭ ĝia rezultato estus
         antaŭe preparita.</p>

         <p class="p">― Ĉefpastroj, nomarĥoj kaj militestroj! ― komencis Herhor. ― Ni
         kunvenis ĉi tien por tre malĝoja kaj grava afero. Kun la morto de la
         eterne vivanta Ramzes XIII, kies mallonga kaj uragana regado finiĝis
         tiel malfeliĉe...</p>

         <p class="p">Herhor eksopiris.</p>

         <p class="p">― Kun la morto de Ramzes XIII ne nur estingiĝis la faraono, sed
         la glorplena dinastio XXII-a...</p>

         <p class="p">Murmuro traflugis inter la kunvenintoj.</p>

         <p class="p">― La dinastio ne finiĝis ― intermetis preskaŭ malĝentile la potenca
         memfisa nomarĥo. ― Vivas ja la respektinda reĝino Nikotris, al ŝi do
         apartenas la trono...</p>

         <p class="p">Post momento Herhor respondis:</p>

         <p class="p">― La plej nobla mia edzino, la reĝino Nikotris...</p>

         <p class="p">Ne murmuro, sed krio eksonis nun kaj daŭris kelke da minutoj. Kiam
         ĉio eksilentis, Herhor daŭrigis trankvile kaj klare:</p>

         <p class="p">― Mia plej nobla edzino, la reĝino Nikotris, nekonsolebla post la
         morto de sia filo, rezignis la tronon...</p>

         <p class="p">― Pardonu!... ― ekkriis la memfisa nomarĥo. ― La plej
         nobla vic-reĝo nomas la reĝinon sia edzino... Tio estas
         fakto tute nova, kiun oni devas, antaŭ ĉio, kontroli...</p>

         <p class="p">Herhor faris signon. La plej alta teba juĝisto montris la akton pri
         la edziĝo de la plej nobla ĉefpastro de Amon, San-amen-Herhor, kun la
         reĝino Nikotris, vidvino de Ramzes XII kaj patrino de Ramzes
          XIII.</p>

         <p class="p">Post ĉi tiu klarigo ekregis tomba silento. Herhor daŭrigis:</p>

         <p class="p">― Ĉar mia edzino, la sola heredanto de l' trono, forlasis siajn rajtojn,
         ĉar tiamaniere finiĝis la regado de la XXII-a dinastio, ni devas elekti
         novan monarĥon... Ĉi tiu monarĥo ― daŭrigis Herhor ― devas esti
         homo matura, energia kaj sperta en la regado. Tial mi konsilas al
         vi, ekscelencoj, elekti por ĉi tiu plej alta posteno...</p>

         <p class="p">― Herhoron!... ― ekkriis iu.</p>

         <p class="p">― Elekti la plej gloran Nitageron, la ĉefon de la okcidenta armeo ― 
         finis Herhor.</p>

         <p class="p">Longan momenton sidis Nitager kun fermitaj okuloj, ridetante. Fine
         li leviĝis kaj diris:</p>

         <p class="p">― Neniam, sendube, mankos homoj, pretaj akcepti la titolon
         de faraono. Oni eĉ eble havus tro multe da ili. Feliĉe la
         dioj mem, forigante la danĝerajn konkurantojn, montris al
         ni la homon, plej indan ricevi la faraonan povon. Kaj
         ŝajnas al mi, ke mi faros prudente, se anstataŭ akcepti la
         kronon, favore proponitan al mi, mi respondos:</p>

         <p class="p">― Vivu eterne lia sankteco San-amen-Herhor, la unua faraono de la
         nova dinastio!...</p>

         <p class="p">La ĉeestantoj, kun malmultaj esceptoj, ripetis la ekkrion,
         kaj samtempe la plej alta juĝisto alportis sur ora plado du
         ĉapojn: blankan de Supra Egipto kaj nigran de Malsupra. La
         unuan prenis la ĉefpastro
         de Oziriso, la duan la ĉefpastro de Horus kaj transdonis ilin al Herhor,
         kiu, kisinte la oran serpenton, metis ambaŭ sur la kapon.</p>

         <p class="p">Poste komenciĝis la ceremonio, kiu daŭris kelke da horoj:
         ĉiuj prezentis sian respektegon al la nova sinjoro. Fine, oni
         skribis konforman akton, la partoprenantoj en la elekto
         surmetis siajn sigelojn, kaj de tiu
         momento San-amen-Herhor fariĝis la vera faraono, la sinjoro de la du
         mondoj, kaj de la vivo kaj morto de siaj regnanoj.</p>

         <p class="p">Vespere lia sankteco revenis laca en siajn ĉefpastrajn ĉambrojn, kie
         li trovis Pentueron. La pastro estis pala, kaj sur lia malgrasa vizaĝo
         oni povis legi laciĝon kaj malĝojon.</p>

         <p class="p">Pentuer falis sur la vizaĝon. La sinjoro levis lin kaj diris kun
         rideto:</p>

         <p class="p">― Vi ne subskribis mian elekton, vi ne prezentis al mi vian
         respektegon, kaj mi timas, ke mi devos iam sieĝi vin en la
         templo de Ptah!... Vi ne decidiĝis resti ĉe mi? Vi preferas
         Meneson?...</p>

         <p class="p">― Pardonu via sankteco ― respondis la pastro ― sed la kortega
         vivo tiel lacigis min, ke la sola mia deziro estas hodiaŭ
         lerni la saĝon.</p>

         <p class="p">― Vi ne povas forgesi Ramzeson? ― demandis Herhor. ― Tamen
         vi konis lin tre mallonge, kaj ĉe mi vi laboris kelke da
         jaroj.</p>

         <p class="p">― Via sankteco ne kondamnu min, sed Ramzes XIII estis la unua
         faraono, kiu sentis la doloron de la egipta popolo...</p>

         <p class="p">Herhor ekridetis.</p>

         <p class="p">― Ah, vi saĝuloj!... ― diris li, balancante la kapon ― vi, vi ja mem
         turnis la atenton de Ramzes al la situacio de la popolaĉo,
         kaj nun vi portas je li funebron en via koro, kvankam li
         faris nenion por la popolo... Vi
         tion faris, ne li... Ridindaj homoj vi estas, malgraŭ via
         potenca inteligenteco ― daŭrigis Herhor. ― Same Menes... Ĉi
         tiu pastro sin opinias la
         plej kvieta homo en Egipto, kvankam li faligis la dinastion kaj liberigis
         al mi la vojon al la povo!... Se li ne estus sendinta sian leteron pri la
         suna mallumiĝo la dudekan de Paofi, eble ni ambaŭ, la mortinta Mefres
         kaj mi, rompadus nun ŝtonojn en minejo... Iru jam kaj salutu Meneson
         en mia nomo. Memoru ankaŭ, ke mi scias esti dankema, kio estas la
         plej granda sekreto de la povo. Diru al Menes, ke mi plenumos ĉiun lian
         peton, se nur li ne ordonos al mi forlasi la tronon... Vi mem revenu
         al mi, kiam vi estos ripozinta, kaj mi konservos por vi
         gravan oficon.</p>

         <p class="p">Kaj li tuŝis per la mano la humile klinitan kapon de la pastro.</p>
<hr>
<div class="footer">
</div>
</body>
</html>
