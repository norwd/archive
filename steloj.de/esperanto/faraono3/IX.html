<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO IX</h3>
</title>
</head>
<body background="../bld/papero.jpg">
<div class="header">
<span class="header_left"><a href="VIII.html">&lt;&lt;&nbsp;ĈAPITRO VIII</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO IX</h3>


         <p class="first_p">Forlasinte Abidoson, Ramzes veturis senhalte kontraŭ la fluo
         de l' rivero al la urboj Tan-ta-ren (Dendera) kaj Kene, kiuj
         kuŝis unu preskaŭ kontraŭ la alia: unu sur la orienta, la
         alia sur la okcidenta bordo de Nilo.</p>

         <p class="p">En Tan-ta-ren estis du famaj lokoj: la lageto de l' sanktaj krokodiloj
         kaj la templo de Hator, posedanta superan lernejon. Tie oni instruis
         la medicinon, piajn kantojn, diversajn diservojn, fine
         astronomion.</p>

         <p class="p">La faraono vizitis ambaŭ. Li ekkoleris, kiam oni ordonis al li bruligi
         incenson antaŭ la sanktaj krokodiloj, kiujn li opiniis malbonodoraj
         kaj malsaĝaj rampaĵoj. Kaj kiam unu el ili dum la oferado kaptis la
         sinjoron per la dentoj je la vesto, Ramzes tiel ekbatis ĝin per la bronza
         kulero, ke la rampaĵo por unu momento fermis la okulojn kaj disetendis
         la piedegojn; poste ĝi reiris en la akvon, kvazaŭ kompreninte, ke la
         juna monarĥo ne amas intimecon eĉ de la dioj.</p>

         <p class="p">― Eble tio estis malpiaĵo? ― demandis li la pastron.</p>

         <p class="p">La ekscelenco rigardis flanken, ĉu iu aŭskultas, kaj
         respondis:</p>

         <p class="p">― Se mi scius, ke via sankteco faros al ĝi tian oferon, mi donus al
         vi bastonegon anstataŭ incensujo. Ĉi tiu krokodilo estas la plej trudema
         besto en la tuta templo. Foje ĝi kaptis infanon...</p>

         <p class="p">― Kaj ĝi manĝis ĝin?...</p>

         <p class="p">― La gepatroj estis kontentaj!... respondis la pastro.</p>

         <p class="p">― Diru al mi ― demandis la faraono post pripenso ― kiel vi, saĝaj
         homoj povas fari oferojn al bestoj; kiam neniu rigardas, vi ja batas ilin
         per bastonoj!... </p>

         <p class="p">La ĉefpastro ankoraŭ unu fojon ĉirkaŭrigardis, kaj vidante, ke estas
         neniu proksime, respondis:</p>

         <p class="p">― Vi ja, monarĥo, ne suspektas la fidelulojn de la Sola Dio, ke ili
         kredas je la sankteco de l' bestoj... Tio, kion oni faras, oni faras por
         la popolaĉo... La bovo Apis, kiun ŝajne respektegas la pastroj, estas
         la plej bela bovo en la tuta Egipto kaj konservas la rason de nia brutaro.
         La ibisoj kaj cikonioj purigas de la mortintaĵo niajn kampojn; dank' al
         la katoj la musoj ne detruas niajn provizojn da greno, kaj dank' al la
         krokodiloj ni havas bonan akvon en Nilo, kiu alie venenus nin... Sed la
         senkonsidera kaj malklera popolaĉo ne komprenas la utilecon de tiuj
         bestoj kaj ekstermus ilin en la daŭro de unu jaro, se ni ne antaŭgardus
         ilian vivon per religiaj ceremonioj. Jen estas la sekreto de niaj temploj,
         destinitaj por la bestoj, kaj de nia pieco por ili. Ni incensas tion, kion
         la popolo devas respekti, ĉar ĝi estas utila.</p>

         <p class="p">En la templo de Hator la faraono rapide trakuris la kortojn de la
         medicina lernejo kaj indiferente aŭskultis la antaŭdirojn, kiujn faris por
         li la astrologoj. Kaj kiam la ĉefpastro-astrologo montris al
         li oran tabulon, sur kiu estis gravurita karto de la ĉielo,
         la sinjoro demandis:</p>

         <p class="p">― Kiel ofte realiĝas viaj antaŭdiroj, kiujn vi legas en la
            steloj?</p>

         <p class="p">― Iafoje ili realiĝas.</p>

         <p class="p">― Kaj se vi legus viajn horoskopojn sur arboj, ŝtonoj aŭ sur akva
         fluo, ili ankaŭ realiĝus?</p>

         <p class="p">La pastro konfuziĝis.</p>

         <p class="p">― Via sankteco ne pensu, ke ni estas trompistoj. Ni antaŭdiras al la
         homoj la estontecon, ĉar ĝi interesas ilin, kaj ĝustadire, nur tion ili
         komprenas el la astronomio.</p>

         <p class="p">― Kaj kion vi komprenas?</p>

         <p class="p">― Ni konas ― diris la pastro ― la strukturon de la ĉiela firmamento
         kaj la movojn de l' steloj...</p>

         <p class="p">― Kiun tio povas utili?...</p>

         <p class="p">― Ne malgrandaj estas la servoj, kiujn ni faris al Egipto. Ni montras
         la ĉefajn direktojn, laŭ kiuj oni konstruas templojn kaj fosas kanalojn.
         Sen la helpo de nia scienco la ŝipoj, naĝantaj sur la oceano, ne povus
         forlasi la bordojn. Ni kunmetas la kalendaron kaj
         antaŭkalkulas la estontajn fenomenojn sur la ĉielo. Baldaŭ,
         ekzemple, ni havos mallumiĝon...</p>

         <p class="p">Sed Ramzes ne aŭskultis plu; li turnis sin kaj foriris.</p>

         <p class="p">"Kiel oni povas ― pensis li ― konstrui templojn por tiel infana
         ludo, kaj eĉ gravuri ĝiajn rezultatojn sur oraj
         tabuloj!... Ĉi tiuj senokupaj sanktaj viroj jam ne scias,
         kion fari!..."</p>

         <p class="p">Post mallonga restado en Tan-ta-ren Ramzes transpasis Nilon, por
         iri en la urbon Kene.</p>

         <p class="p">Tie estis nek sanktaj temploj, nek incensataj krokodiloj kaj
         oraj tabuloj kun steloj. Tie floris la potfarado kaj
         komerco. De tie iris du ŝoseoj al la havenoj de Ruĝa maro:
         Koseir kaj Berenice, kaj vojo al la porfiraj montoj, de kie
         oni venigis statuojn kaj grandegajn fragmentojn por la
         konstruaĵoj.</p>

         <p class="p">En Kene svarmis Fenicianoj, kiuj akceptis la estron kun granda
         entuziasmo kaj donacis al li diversajn juvelojn valorantajn
         dek talentoj.</p>

         <p class="p">Malgraŭ tio la faraono apenaŭ unu tagon pasigis en Kene, ĉar oni 
         sciigis al li de Teboj, ke la respektinda mumo de Ramzes XII jam estas
         en la palaco Luksor kaj atendas la enterigon.</p>

         <p class="p">En tiu epoko Teboj estis grandega urbo kaj okupis ĉirkaŭ dudek
         kvadratajn kilometrojn. Ĝi posedis la plej grandan templon de Amon
         en Egipto kaj multe da publikaj kaj privataj konstruaĵoj. La ĉefaj stratoj
         estis larĝaj, rektaj kaj pavimitaj per ŝtonaj platoj; la bordoj de Nilo
         formis bulvardojn, la domoj estis kvar- kaj kvinetaĝaj.</p>

         <p class="p">Ĉiu templo kaj palaco havis grandegan pordegon kun pilonoj, kaj
         tial oni nomis Tebojn urbo "centpordega". En realeco ĝi estis urbo
         unuflanke tre industria kaj komerca, aliflanke, kvazaŭ la sojlo de la
         eterneco. Sur la okcidenta bordo de Nilo, sur la montoj kaj inter la
         montoj estis sennombraj tomboj de pastroj, riĉuloj kaj reĝoj.</p>

         <p class="p">Sian brilon Teboj ŝuldis al du faraonoj: Amenofis III aŭ Memnon,
         kiu "trovis la urbon argila kaj lasis ĝin ŝtona" kaj Ramzes II, kiu
         finis kaj kompletigis la konstruaĵojn, komencitajn de
         Amenofis.</p>

         <p class="p">Sur la orienta bordo de Nilo, en la suda parto de l' urbo estis tuta
         kvartalo de grandegaj reĝaj konstruaĵoj: palacoj, somerdomoj, temploj,
         sur kies ruinoj nun estas konstruita la urbeto Luksor. En ĉi tiu kvartalo
         la restaĵoj de l' faraono atendis la lastajn ceremoniojn.</p>

         <p class="p">Kiam venis Ramzes XIII, la tuta urbo forlasis la domojn, por saluti
         lin, hejme restis nur maljunuloj kaj kripluloj, kaj en mallumaj stratoj
         ŝtelistoj. Tie unuafoje la faraono aŭdis kriojn kaj malbenojn kontraŭ la
         pastroj, kio ĝojigis lin, kaj postulojn, ke ĉiu sepa tago estu festo, kio
         lin mirigis. Li deziris doni tian donacon al la laboranta Egipto, sed
         li ne supozis, ke liaj intencoj jam fariĝis publike konataj kaj ke la popolo
         atendas ilian realiĝon.</p>

         <p class="p">La vojaĝo de unu mejlo daŭris kelke da horoj, inter densaj amasoj.
         La reĝa veturilo tre ofte haltis kaj ne moviĝis, antaŭ kiam la gvardio
         de lia sankteco sukcesis levi tiujn, kiuj kuŝis sur la
         ventro.</p>

         <p class="p">Kiam la faraono atingis fine la reĝan ĝardenon, kie li okupis unu
         el la malgrandaj somerdomoj, li estis tiel laca, ke en ĉi tiu tago li ne
         okupis sin per la aferoj de l' ŝtato. En la sekvinta tago li
         bruligis incensojn antaŭ la mumo de l' patro, kiu estis en la
         ĉefa reĝa konstruaĵo, kaj diris al Herhor, ke oni povas
         transporti la restaĵojn en la tombon.</p>

         <p class="p">Sed oni ne faris tion tuj.</p>

         <p class="p">De la palaco oni transportis la mortinton en la templon de Ramzes,
         kie li ripozis unu tagon. Poste kun granda soleno oni enkondukis la
         mumon en la templon de Amon-Ra.</p>

         <p class="p">La detaloj de la funebra ceremonio estis samaj, kiel en Memfiso, sed
         multe pli grandiozaj.</p>

         <p class="p">La reĝaj palacoj, sur la dekstra bordo de Nilo en la suda parto de
         l' urbo estis kunigitaj kun la templo de Amon-Ra, en la norda parto, per
         vojo, unika en ĝia speco. Tio estis aleo, du kilometrojn longa, tre larĝa;
         ĉe ĝiaj ambaŭ flankoj estis plantitaj grandegaj arboj kaj staris duobla
         vico de sfinksoj. Unuj havis leonajn korpojn kun homaj kapoj, aliaj kun
         ŝafaj. Ili estis kelkcent.</p>

         <p class="p">Sennombraj popolaj amasoj de Teboj kaj de l' ĉirkaŭaĵo puŝis unuj
         aliajn ĉe ambaŭ flankoj de la vojo; tra la mezo antaŭeniris la funebra
         procesio. Iris orkestroj de diversaj regimentoj, taĉmentoj de ploristinoj,
         ĥoroj de kantistoj, ĉiuj metiaj kaj komercaj korporacioj, deputatoj de
         kelkdeko da nacioj, kiuj estis en rilatoj kun Egipto, kun siaj dioj kaj
         standardoj... Kaj ree orkestroj, larmistinoj kaj pastraj
         ĥoroj.</p> 

         <p class="p">Ankaŭ ĉi tiun fojon la reĝa mumo estis portata en ora ŝipeto, sed
         multe pli luksa, ol en Memfiso. La veturilo, al kiu estis jungitaj ok
         paroj da blankaj bovoj, estis preskaŭ du etaĝojn alta, kaj
         preskaŭ malaperis sub la amasoj da bukedoj, strutaj plumoj
         kaj multekostaj teksaĵoj. Cirkaŭis ĝin densaj fumoj de
         incensoj, kio faris la impreson, ke Ramzes XII sin montras al
         sia popolo jam kiel dio, en la nuboj.</p>

         <p class="p">De la pilonoj de ĉiuj tebaj temploj sonis kvazaŭ tondroj, kaj potencaj,
         larmantaj sonoj de bronzaj ladoj.</p> 

         <p class="p">Kvankam la aleo de la sfinksoj estis libera kaj larĝa, kvankam la
         marŝo estis kondukata de la plej bonaj egiptaj generaloj, sekve en
         la plej granda ordo, tamen por trairi la du kilometrojn inter la palacoj
         kaj la temploj de Amon, la procesio uzis tri horojn.</p>

         <p class="p">Nur kiam oni jam enportis la mumon de Ramzes XII en la templon,
         el la palaco, en ora kaleŝo, tirata de du vivaj ĉevaloj elveturis
         Ramzes XIII. La popolo ĉe ambaŭ flankoj de la aleo, kiu dum la
         procesio staris silente, nun, vidante la amatan monarĥon, ektondris
         per tiel grandega aklamo, ke disfluis en ĝi la sonoj kaj bruo de la
         supro de l' temploj.</p>

         <p class="p">Estis nun momento, ke la popolaĉo, puŝata de la entuziasmo, volis
         elkuri sur la mezon de la aleo kaj ĉirkaŭi la sinjoron. Sed Ramzes per
         unu sola gesto de l' mano haltigis la vivantan fluon kaj malhelpis la
         malpiaĵon.</p> 

         <p class="p">En la daŭro de dekkelko da minutoj la faraono traveturis la korton
         kaj haltis antaŭ la grandegaj pilonoj de la plej grandioza templo en 
         Egipto.</p>

         <p class="p">Kiel Luksor estis la kvartalo de la palacoj en la suda parto
         de l' urbo, tiel Karnak estis la kvartalo de l' dioj en la
         norda. La ĉefa centro de Karnak estis la templo de Amon-Ra.</p>

         <p class="p">La konstruaĵo okupis du hektarojn, kaj la ĝardenoj kaj
         lagetoj, ĉirkauantaj ĝin, pli ol dudek hektarojn. Antaŭ la
         templo staris du pilonoj dek etaĝojn altaj. La korto,
         ĉirkaŭita de koridoro, apogita sur kolonoj, okupis ĉirkaŭ unu
         hektaron, kaj la kolona ĉambrego, kie kunvenadis la
         privilegiataj klasoj, estis duonhektara. Tio ne estis
         ĝustadire konstruaĵo, sed provinco.</p>

         <p class="p">La ĉambrego aŭ hipostilo estis pli ol cent kvindek paŝojn longa kaj
         sepdek kvin larĝa, ĝia plafono estis apogita sur tridek kvin kolonoj. 
         El ili dudek centraj kolonoj havis po dek kvin paŝoj da ĉirkaŭo kaj 
         kvar ĝis kvin etaĝojn da alto!... La statuoj en la templo, ĉe la pilonoj,
         kaj ĉe la sankta lageto havis respondajn proporciojn.</p>

         <p class="p">En la grandega pordego atendis la faraonon Herhor, la ĉefpastro de
         la templo. Ĉirkaŭita de tuta stabo de pastroj Herhor salutis la monarĥon
         preskaŭ fiere, kaj bruligante antaŭ li incensojn, ne rigardis lin. Poste
         tra la korto li kondukis la faraonon en la hipostilon kaj
         ordonis enlasi la deputataron en la internon de la mura zono.</p>

         <p class="p">En la mezo de la hipostilo estis la ŝipeto kun la mumo de la
         mortinta monarĥo, kaj ĉe ambaŭ ĝiaj flankoj du same altaj
         tronoj. Sur unu sidiĝis Ramzes XIII, ĉirkaŭita de la
         generaloj kaj nomarĥoj, sur la alia Herhor, ĉirkaŭita de la
         pastroj. La ĉefpastro Mefres donis al Herhor la tiaron de
         Amenhotep, kaj la juna faraono duan fojon ekvidis sur la kapo
         de Herhor la oran serpenton, la simbolon de la reĝa povo.</p>

         <p class="p">Ramzes paliĝis de kolero kaj pensis:</p>

         <p class="p">"Ne bezonu mi demeti de vi la ureuson kun la kapo!..."</p>

         <p class="p">Sed li silentis, sciante, ke en ĉi tiu plej granda egipta templo Herhor
         estas sinjoro, egala al la dioj, kaj potenculo, eble pli granda ol la
         faraono mem.</p>

         <p class="p">Dum la tuta tempo, kiam la popolo plenigadis la korton kaj post
         la purpura kurteno, apartiganta la mortulojn de la sanktejo, sonis
         harpoj kaj mallaŭtaj kantoj, Ramzes rigardis la ĉambregon. Tuta
         arbaro de potencaj kolonoj, kovritaj de la planko ĝis la
         supro per pentraĵoj, mistera lumigo, plafono, pendanta ie sub
         la ĉielo, faris sur lin premegan impreson.</p> 

         <p class="p">"Kion valoras ― pensis li ― gajni batalon apud Sodaj
         Lagoj?... Konstrui tian templon, jen estas verko!... Kaj ili
         ĝin konstruis!..."</p>

         <p class="p">En tiu momento li sentis la potencon de la pastraro. Ĉu li, lia armeo,
         kaj eĉ la tuta popolo povus renversi ĉi tiun templon?... Kaj se malfacile
         estas sukcesi kontraŭ konstruaĵo, ĉu pli facile estos batali kontraŭ la
         konstruintoj?</p>

         <p class="p">El la malagrablaj meditoj elŝiris lin la voĉo de la ĉefpastro
         Mefres:</p>

         <p class="p">― Via sankteco ― diris la maljunulo ― vi la plej nobla konfidato de
         l' dioj (li salutis Herhoron); vi nomarĥoj, skribistoj kaj simpla popolo!
         La glora ĉefpastro de ĉi tiu templo, Herhor, alvokis vin, por ke vi
         juĝu, laŭ la antikva moro, la terajn agojn de la mortinta faraono kaj
         rifuzu aŭ donu al li la rajton de l' enterigo...</p>

         <p class="p">La kolero leviĝis al la kapo de l' faraono. Ne sufiĉas, ke oni malŝatas
         lin en ĉi tiu loko, sed ili eĉ kuraĝas diskuti pri la agoj de lia patro
         kaj decidi pri lia enterigo...</p>

         <p class="p">Sed li trankviliĝis. Tio estis nur formalaĵo, tiel antikva, kiel la egiptaj
         dinastioj. Ĝustadire tio ne estis juĝo, sed laŭdo de la
         mortinto.</p>

         <p class="p">Laŭ signo, farita de Herhor, la ĉefpastroj sidiĝis sur taburetoj. La
         nomarĥoj kaj generaloj, ĉirkaŭantaj la tronon de Ramzes, ne sidiĝis:
         por ili oni ne preparis seĝojn.</p>

         <p class="p">La faraono ekmemoris ankaŭ ĉi tiun ofendon; sed li jam tiel regis
         sin, ke oni ne povis rimarki, ĉu li vidis la malŝaton al la
         siaj.</p>

         <p class="p">Dume la sankta Mefres meditis pri la vivo de la mortinta
         sinjoro.</p>

         <p class="p">― Ramzes XII ― diris li ― faris neniun el la kvardek du pekoj, do
         la juĝo de dioj estos favora por li. Krom tio la reĝa mumo, dank' al la
         escepta zorgemo de la pastroj, estas provizita per ĉiuj amuletoj, preĝoj,
         konsiloj kaj ĵuroj, estas do sendube, ke la faraono jam loĝas kun la
         dioj, sidas apud Oziriso kaj mem estas Oziriso. La dia naturo
         de Ramzes XII montriĝis jam dum lia tera vivo. Li regis pli
         ol tridek jarojn, donacis al la popolo profundan pacon kaj
         konstruis aŭ finis multe da temploj. Krom tio li mem estis
         ĉefpastro kaj superis per sia pieco la plej piajn
         pastrojn. En lia regado la unuan lokon okupis la respekto al
         la dioj kaj la relevado de la sankta pastraro. Pro tio amis
         lin la ĉielaj fortoj, kaj unu el la tebaj dioj, Ĥonsu, petita
         de la faraono, bonvolis iri en la landon Buĥen kaj tie
         elpelis la malbonan spiriton el la reĝa filino.</p>

         <p class="p">Ripozinte iom, Mefres daŭrigis:</p>

         <p class="p">― Nun, altranguloj, kiam mi pruvis al vi, ke Ramzes XII estis dio,
         vi demandos, por kia celo ĉi tiu supera estaĵo malsupreniris la egiptan
         teron kaj pasigis sur ĝi kelkdekon da jaroj? Por levi la mondon, kiu falis
         de la ruino de kredo. Kiu sin okupas hodiaŭ pri la pieco, kiu zorgas
         plenumi la volon de la dioj? En la malproksima nordo ni vidas grandan
         asirian popolon, kiu kredas nur la forton de la glavo, kaj anstataŭ
         saĝo kaj pieco, sin okupas per la sklavigo de la popoloj. Pli proksime 
         de ni loĝas Fenicianoj, por kiuj la oro estas dio, la trompo
         kaj procentegoj estas ilia pieco. Fine aliaj popoloj, Ĥetoj
         oriente, Libianoj okcidente, Etiopianoj sude kaj Grekoj sur
         Mediteraneo estas barbaroj kaj rabistoj. Anstataŭ labori, ili
         ŝtelas, anstataŭ perfektiĝi en la saĝo, ili
         drinkas, ludas ostojn aŭ dormas, kiel lacaj brutoj. En la mondo ekzistas
         nur unu vere pia kaj saĝa popolo, la egipta, sed rigardu, kio okazas
         ankaŭ ĉi tie? Alfluis sendiaj fremduloj, kaj la religio falis ankaŭ ĉe ni.
         La nobeluloj kaj altranguloj ĉe kruĉoj da vino mokas la diojn kaj la
         eternan vivon, la popolo ĵetas koton sur la sanktajn statuojn kaj ne
         faras oferojn al la temploj. La piecon anstataŭis la lukso, la saĝon la
         malĉasteco. Ĉiu volas porti grandegajn perukojn, sin olei per
         eksterordinaraj parfumoj, posedi broditajn per oro ĉemizojn
         kaj antaŭtukojn, sin ornami per ĉenoj kaj braceletoj,
         inkrustitaj per multekostaj ŝtonoj.
         La hordea pano ne sufiĉas plu al li: li deziras kukojn kun lakto kaj
         mielo; la piedojn li lavas per biero, la soifon li estingas per eksterlandaj
         vinoj. La tuta nobelularo dronas en ŝuldoj, la popolo estas batata kaj
         troŝarĝita, en diversaj lokoj eksplodas ribeloj. Kion mi diras: en diversaj
         lokoj!... De iom da tempo; dank' al misteraj konspirantoj en la tuta
         Egipto, longe kaj larĝe, ni aŭdas unu krion: "Ĉiun sepan tagon donu
         al ni la ripozon!... Ne batu nin sen juĝo!... Donacu al ni po unu bedo
         da tero kiel propraĵon!..." Tio
         antaŭdiras la ruinon de nia ŝtato, kontraŭ
         kiu oni devas trovi rimedon. La sola savo estas la religio, kiu instruas
         nin, ke la popolo devas labori, la sanktaj viroj, kiuj konas la volon
         l' dioj, devas montri al ĝi la laboron, la faraono kaj liaj oficistoj devas
         kontroli, ĉu la tasko estas konscience plenumata. Tion instruas al ni
         la religio; konforme al tiaj principoj regis la ŝtaton Ramzes-Oziris XII
         egala al la dioj. Kaj ni, la ĉefpastroj, honorante lian piecon, gravuros la
         jenan surskribon en la tomboj kaj temploj:</p>

         <p class="p">"Horus bovo, Apis forta, kiu kunigis la kronojn de la regno, ora
         nizo, reganta per la glavo, venkinto de naŭ popoloj, reĝo de Supra kaj
         Malsupra Egipto, sinjoro de du mondoj, filo de la suno,
         Amen-mer-Ramessu amata de Amon-Ra, sinjoro kaj estro de
         Tebaido, filo de Amon-Ra, adoptita de Horus, kaj naskita de
         Hormaĥis, reĝo de Egipto, estro de Fenicio, reganta naŭ
         popolojn."</p>

         <p class="p">Kiam la propono estis akceptita per aklamo, de post la
         kurteno elkuris dancistinoj kaj dancis antaŭ la sarkofago
         sanktan dancon; la pastroj ekbruligis incensojn. Poste oni
         demetis la mumon de la ŝipeto kaj transportis en la sanktejon
         de Amon, kien Ramzes XIII ne havis rajton eniri.</p> 

         <p class="p">Baldaŭ la religia ceremonio estis finita kaj la ĉeestantoj forlasis la
         templon.</p> 

         <p class="p">Revenante en la palacon de Luksor, la juna faraono tiel dronis en
         siaj pensoj, ke li preskaŭ ne rimarkis la sennombran amason kaj ne
         aŭdis ĝiajn kriojn.</p> 

         <p class="p">"Mi ne povas trompi mian propran koron ― diris Ramzes al si mem.
         ― La ĉefpastroj malŝatas min, kio okazis ankoraŭ al neniu faraono;
         ili eĉ montras al mi, kiel mi povas reakiri ilian favoron. Ili volas regi
         la ŝtaton, kaj mi devas zorgi, ke oni plenumu iliajn ordonojn... Sed
         estos alie: mi ordonas, kaj vi devas plenumi... Kaj aŭ mi pereos, aŭ mi
         apogos sur viaj nukoj mian reĝan piedon..."</p>

         <p class="p">Du tagojn la respektinda mumo de Ramzes XII restis en la templo
         de Amon, en tiel dia loko, ke, ekster Herhor kaj Mefres, eĉ la ĉefpastroj
         ne povis tien eniri. Antaŭ la mortinto lumis nur unu lampo, kies flamo,
         mirakle konservata, neniam estingiĝadis. Super la mortinto flugpendis
         la simbolo de la animo, nizo kun homa kapo. Ĉu tio estis maŝino aŭ
         reala vivanta estaĵo, neniu sciis. Certe estis nur, ke la pastroj, kiuj
         kuraĝis sekrete rigardi la kurtenon, vidis, ke la estaĵo pendis en la
         aero sen apogo, movante la lipojn kaj okulojn.</p>

         <p class="p">Oni daŭrigis la funebran ceremonion, kaj la ora ŝipeto transportis
         la mortinton sur la alian bordon de Nilo. Sed antaŭe,
         ĉirkaŭita de grandega sekvantaro de pastroj, ploristinoj,
         soldatoj kaj popolo, meze de la incensa fumo, muziko kaj
         kantoj, ĝi traveturis la ĉefan straton de Teboj.</p>


         <p class="p">Tio estis eble la plej bela strato en la egipta regno: larĝa, glata, kun
         du vicoj de arboj. Ĝiaj kvar- eĉ kvinetaĝaj domoj, de la fundamento ĝis
         la supro estis kovritaj de mozaiko, aŭ skulptitaj kolore. Tio faris
         impreson, ke oni pendigis sur la konstruaĵoj grandegajn kolorajn
         tapiŝojn, aŭ ke oni kovris ilin per kolosaj pentraĵoj, prezentantaj la
         laboron de l' komercistoj, metiistoj, maristoj, kaj
         malproksimajn landojn kaj popolojn.</p>

         <p class="p">Unuvorte, tio ne estis strato, sed pli ĝuste grandega galerio
         de pentraĵoj, barbare designitaj, trobrile pentritaj.</p>

         <p class="p">La funebra procesio trairis de la nordo al la sudo du kilometrojn.
         Proksimume en la centro de l' urbo ĝi haltis kaj poste sin turnis al la
         okcidento, al Nilo.</p>

         <p class="p">En tiu loko, en la mezo de la rivero estis granda insulo, al
         kiu kondukis ponto, konstruita sur ŝipetoj. Por eviti
         malfeliĉan okazon, la generaloj komandantaj la procesion
         ankoraŭ unu fojon ordigis la sekvantaron, starigis po kvar
         homoj en ĉiu vico kaj ordonis al ili iri tre
         malrapide, ne paŝante ritme. Por tiu celo la orkestroj en la fronto ludis
         kantojn, ĉiun de malsama takto.</p>

         <p class="p">Post kelke da horoj la procesio trapasis unu ponton, la insulon, la
         alian ponton kaj atingis la maldekstran, okcidentan bordon de
         Nilo.</p>

         <p class="p">Se la orientan parton de Teboj oni povas nomi la urbo de l'
         dioj kaj reĝoj, la okcidenta estis la kvartalo de memorigaj
         temploj kaj tomboj.</p>

         <p class="p">La procesio iris de Nilo al la montoj, tra la meza vojo. Sude de la vojo
         sur altaĵo staris templo, memoriganta la venkojn de Ramzes III; ĝiaj
         muroj estis kovritaj per portretoj de la venkitaj popoloj: Ĥetoj, Araboj,
         Libianoj, Amoreoj, Filistenoj, Etiopianoj. Iom pli malsupre leviĝis du
         grandegaj statuoj de Amenhotep II, kvin etaĝojn altaj, malgraŭ ilia
         sidanta teniĝo. Unu el la statuoj posedis miraklan econ: kiam la radioj
         de la leviĝanta suno falis sur ĝin, la statuo sonis, kiel
         harpo, kies kordojn oni disŝiris.</p>

         <p class="p">Ankoraŭ pli proksime de la vojo, ĉiam maldekstre de ĝi,
         staris Ramesemu, ne tre granda, sed bela templo de Ramzes
         II. Ĝian peristilon gardis statuoj, kun la simboloj de la
         reĝa povo en la manoj. En la
         korto estis ankaŭ statuo de Ramzes II, kvar etaĝojn alta.</p>

         <p class="p">La vojo seninterrompe iris delikate supren; pli kaj pli klare oni
         povis vidi la krutajn altaĵojn, truitajn kvazaŭ spongo: tio estis la tomboj
         de la egiptaj altranguloj. Ĉe la eniro al ili, inter krutaj
         ŝtonegoj troviĝis la tre originala templo de la reĝino
         Hatasu. La konstruaĵo estis kvarcent kvindek paŝojn longa. De
         la korto, ĉirkaŭita de muro, oni eniradis en alian korton,
         ĉirkaŭitan de kolonoj, sub kiu estis subtera templo. De la
         kolona korto oni eniradis per ŝtuparo en templon, elhakitan
         en ŝtonego, sub kiu ankaŭ estis subteraĵoj.</p> 

         <p class="p">Tiamaniere la templo havis du etaĝojn: malsupran kaj supran, el kiuj
         ĉiu estis dividita same. La ŝtuparo estis grandega; anstataŭ balustrado
         ĝi havis du vicojn de sfinksoj; la eniron al ĉiu ŝtuparo
         gardis du sidantaj statuoj.</p>

         <p class="p">De la templo de Hatasu komenciĝis malgaja intermonto, kiu
         kondukis de la tomboj de l' altranguloj al la tomboj de l'
         reĝoj. Inter ĉi tiuj du kvartaloj estis la elhakita en
         ŝtonego tombo de la ĉefpastro Retemenof; ĉambroj kaj
         koridoroj, formantaj ĝin, okupis sub la tero pli ol unu
         hektaron.</p>

         <p class="p">La vojo en la intermonto fariĝis tiel kruta, ke la homoj devis helpi la
         tirantajn bovojn kaj puŝi la funebran ŝipeton. La sekvantaro iras kvazaŭ
         sur kornico, elhakita sur flanko de la ŝtonego, fine ĝi haltas sur
         vasta placo, dekkelkon da etaĝoj super la fundo de la
         intermonto.</p>

         <p class="p">Tie troviĝas pordo, kondukanta en la subteran tombon, kiun konstruis
         al si la faraono dum la tridek jaroj de sia regado. Ĉi tiu tombo estas
         tuta palaco kun ĉambroj por la sinjoro, por la familio kaj servistoj,
         kun manĝoĉambro, dormoĉambro kaj banejo, kun kapeloj de
         diversaj dioj, fine kun puto, sur kies fundo estas malgranda ĉambro, en kiu
         eterne ripozos la mumo de la faraono.</p>

         <p class="p">Ĉe la ruĝa lumo de la torĉoj oni vidas la murojn de ĉiuj ĉambroj,
         kovritajn da preĝoj kaj pentraĵoj, kiuj prezentas ĉiujn okupojn kaj
         distraĵojn de la mortinto: ĉasojn, konstruadon de temploj kaj kanaloj,
         triumfajn vojaĝojn, solenojn por la honoro de l' dioj, batalojn kontraŭ
         la malamikoj, laboron de la popolo...</p>

         <p class="p">Sed tio ne sufiĉas: la ĉambroj ne nur estas plenplenaj de mebloj,
         vazoj, veturiloj, armiloj, floroj, viando, kukoj, vino, sed estas tie ankaŭ
         multe da statuoj. Tio estas diversaj portretoj de Ramzes XII, de liaj
         pastroj, ministroj, virinoj, soldatoj kaj sklavoj. La sinjoro eĉ en la alia
         mondo ne povas vivi sen multekostaj mebloj, sen luksa manĝo kaj
         sen fidelaj servistoj.</p>

         <p class="p">Kiam la funebra veturilo haltis ĉe la eniro en la tombon, la pastroj
         prenis la reĝan mumon el la sarkofago kaj metis ĝin sur la
         tero, apoginte la dorson al la ŝtonego. Tiam Ramzes XIII
         bruligis incenson antaŭ la restaĵoj de l' patro, kaj la
         reĝino Nikotris, ĉirkaŭpreninte la kolon de la mumo, komencis
         paroli kun larmoj:</p>

         <p class="p">― Mi estas via fratino, via edzino Nikotris, ne forlasu min, ho
         granda! Ĉu vi efektive deziras, mia bona patro, ke mi foriru? Se mi
         foriros, vi restos sola, kaj ĉu iu estos kun vi?...</p>

         <p class="p">La ĉefpastro Herhor bruligis incenson antaŭ la mumo, kaj Mefres
         verŝis vinon kaj diris:</p>

         <p class="p">― Al via samulo mi oferas tion, Oziris-Mer-amen Ramzes,
         monarĥo de Malsupra kaj Supra Egipto, kies voĉo estas
         justa antaŭ la granda dio.</p>

         <p class="p">Poste eksonis la larmistinoj kaj pastraj ĥoroj:</p>

         <p class="p">
<i>Ĥoro I. </i>― Plendu, plendu, ploru, ploru, senĉese ploru, tiel laŭte,
         kiel vi povas...</p>

         <p class="p">
<i>La ploristinoj. </i>― Ho nobla vojaĝanto, kiu direktas siajn paŝojn al la
         lando de la eterneco, kiel rapide oni forŝiras vin de ni!...</p>

         <p class="p">
<i>Ĥoro II. </i>― Kiel bela estas, kio okazas al li! Ĉar li tre amis Ĥonsu'n
         de Teboj, la dio permesis al li atingi la okcidenton, en la mondo de
         la generacioj de liaj servistoj.</p>

         <p class="p">
<i>La ploristinoj. </i>― Ho vi, kiun ĉirkaŭadis tiom da servistoj, nun vi estos
         en la tero, kiu ordonas la solecon... Vi, kiu havis delikatajn vestojn kaj
         amis puran tolaĵon, vi kuŝas nun en la vesto hieraŭa!...</p>

         <p class="p">
<i>Ĥoro I. </i>― En paco al Okcidento, ho nia sinjoro, iru al Okcidento...
         Ni ree ekvidos vin, kiam venos la tago de la eterneco, ĉar vi iras en
         la landon, kiu kunigas ĉiujn homojn.</p>

         <p class="p">Komenciĝis la lastaj ceremonioj.</p>

         <p class="p">Oni alkondukis bovon kaj antilopon, kiujn devis mortigi
         Ramzes XIII, sed mortigis ilin lia anstataŭanto religia, la
         ĉefpastro Sem. La malsuperaj pastroj rapide buĉis la bestojn;
         Mefres kaj Herhor preninte la femurojn, vice almetis ilin al
         la buŝo de la mumo. Sed la mumo ne volis manĝi, ĉar ĝi ne
         estis ankoraŭ vivanta, kaj ĝia buŝo estis fermita.</p>

         <p class="p">Por forigi la malhelpon, Mefres lavis ĝin per sankta akvo kaj incensis
         per parfumoj kaj aluno, dirante:</p>

         <p class="p">― Jen staras mia patro, jen staras Oziris-Mer-amen-Ramzes. Mi
         estas via filo, mi estas Horus, mi venas al vi, por vin purigi kaj vivigi...
         Mi ree kunmetas viajn ostojn, kunigas, kio estis distranĉita, ĉar mi
         estas Horus, la venĝanto de mia patro... Vi sidas sur la trono de Re,
         kiu venas de Nut, kiun naskas Re ĉiumatene, kiu naskas
         Mer-amen-Ramzeson ĉiutage, kiel Re.</p>

         <p class="p">Parolante tiel, la ĉefpastro tuŝis per amuletoj la buŝon, bruston,
         manojn kaj piedojn de l' mumo.</p>

         <p class="p">Ree eksonis la ĥoroj.</p>

         <p class="p">
<i>Ĥoro I. </i>― Oziris-Mer-amen-Ramzes manĝos de nun kaj trinkos ĉion,
         kion manĝas kaj trinkas la dioj. Li sidas sur ilia loko, li estas sana
         kaj forta, kiel ili...</p>

         <p class="p">
<i>Ĥoro II. </i>― Li havas la povon en ĉiuj siaj membroj; li malamas ne
         manĝi, kiam li estas malsata, kaj ne trinki, kiam li soifas.</p>

         <p class="p">
<i>Ĥoro I. </i>― Ho dioj, donu al Oziris-Mer-amen-Ramzes mil milojn da
         kruĉojn da vino, mil vestojn, panojn kaj bovojn...</p>

         <p class="p">
<i>Ĥoro II. </i>― Ho vi, vivantaj sur la tero, kiuj trapasos ĉi tie, se la vivo
         estas por vi kara kaj la morto abomena, se vi deziras, ke viaj honoroj
         transpasu al viaj posteuloj, diru ĉi tiun preĝon por la
         mortinto, enterigita ĉi tie...</p> 

         <p class="p">
<i>Mefres. </i>― Ho vi grandaj, vi profetoj, vi princoj, skribistoj
         kaj faraonoj, vi aliaj homoj, kiuj venos mil jarojn post mi,
         se iu el vi anstataŭ mia nomo metus la sian, Dio punos lin
         per la detruo de lia persono sur la tero...</p>

         <p class="p">Post ĉi tiu malbeno la pastroj ekbruligis la torĉojn, prenis la reĝan
         mumon kaj remetis ĝin en la keston, kaj kun la kesto en la ŝtonan
         sarkofagon, kies ĝeneralaj konturoj havis homan formon. Poste ili
         forportis la grandegan ŝarĝon en la tombon.</p>

         <p class="p">Trapasinte ĉe la lumo de l' torĉoj kelke da koridoroj kaj ĉambroj,
         ili haltis en unu, kie estis la puto. Ili mallevis la sarkofagon en la
         truon kaj ili mem eniris post ĝi en la malsupran subteraĵon. Tie ili
         lokis la sarkofagon en malvasta ĉambro kaj rapide masonis la truon,
         tiel ke eĉ la plej sperta okulo, ne trovus la eniron en la tombon. Poste
         ili revenis supren kaj same zorge masonis la eniron en la puton.</p>

         <p class="p">Ĉion ĉi plenumis la pastroj mem sen atestantoj, kaj plenumis tiel
         perfekte, ke la mumo de Ramzes XII ĝis la hodiaŭa taĝo ripozas en
         sia mistera loĝejo, rifuĝinte tie ne nur de la ŝtelistoj, sed ankaŭ de
         la moderna scivolemo. Dum dudek naŭ jarcentoj oni superfortis multe
         da reĝaj tomboj, sed ĉi tiu restis netuŝita.</p>

         <p class="p">Dum unu pastra grupo estis kaŝanta la restaĵojn de la pia faraono,
         alia, lumiginte la subterajn ĉambrojn, invitis la vivantojn
         al festeno.</p>

         <p class="p">En la manĝoĉambron eniris Ramzes XIII, la reĝino Nikotris, Sem kaj
         dekkelko da civilaj kaj militistaj altranguloj. En la mezo de la ĉambro
         staris tabloj, ŝarĝitaj per manĝaĵoj, vino kaj floroj, kaj apud la muro
         sidis la porfira statuo de l' mortinta sinjoro. Ĝi ŝajnis
         rigardi la ĉeestantojn kaj per melankolia rideto inviti ilin
         al la manĝo. La festeno komenciĝis per sankta danco,
         akompanata de la kanto de unu el la plej altaj pastrinoj:</p>

         <p class="p">"Ĝuu la tagojn de l' feliĉo,
         ĉar la vivo daŭras nur unu momenton...
         Ĝuu la feliĉon, ĉar kiam vi eniros en la tombon, vi ripozos tie eterne,
         la tutan longon de ĉiu tago!..."</p>

         <p class="p">Post la pastrino ekparolis profeto, kaj akompanata de harpoj, li diris
         per kantanta voĉo:</p>

         <p class="p">"La mondo estas senĉesa
         ŝanĝo kaj senĉesa renovigo. Tio estas saĝa
         aranĝo de la sorto, admirinda decido de Oziriso, ke kiam unu korpo
         detruiĝas kaj pereas, restas post ĝi aliaj korpoj... La faraonoj, ĉi tiuj
         dioj, kiuj estis antaŭ ni, ripozas en siaj piramidoj; iliaj mumoj kaj
         samuloj restis; sed la palacoj, kiujn ili konstruis, ne restas plu sur la
         antaŭaj lokoj, ili ne ekzistas plu... Ne malesperu do, sed sekvu vian
         deziron kaj feliĉon; ne uzu vian koron, antaŭ kiam venos la tago en
         kiu vi petegos, kaj Oziriso, la dio, kies koro ne batas plu,
         favore aŭskultos viajn petojn... La plendoj de la tuta mondo
         ne redonos la feliĉon al la homo, kiu kuŝas en la tombo; ĝuu
         do la tagojn de la feliĉo kaj ne estu maldiligenta en la
         ĝojo. Vere, ne ekzistas homo, kiu povus kunporti sian havon
         en la alian mondon, vere, ne ekzistas homo, kiu foriris tien
         kaj revenis!..."</p>

         <p class="p">La festeno estis finita kaj la ĉeestantoj, ankoraŭ unu fojon
         incensinte la statuon de la mortinto, ekiris revene al
         Teboj. En la templo de la tombo restis nur pastroj, por
         akurate fari oferojn al la sinjoro, kaj soldatoj, por gardi
         la tombon de malpiaj atencoj de l' ŝtelistoj.</p>

         <p class="p">Ramzes XII restis sola en sia mistera ĉambro. Tra la malgranda
         fenestro, kaŝita en la ŝtonego, apenaŭ penetris al li la
         krepusko; anstataŭ strutaj plumoj murmuretis super la sinjoro
         la flugiloj de l' grandegaj vespertoj; anstataŭ muziko sonis
         nokte ĝemantaj blekoj de l' hienoj, kaj de tempo al tempo la
         potenca voĉo de la leono, kiu de sia dezerto salutis la
         faraonon en la tombo.</p>

<hr>
<div class="footer">
<a href="X.html">ĈAPITRO X&nbsp;&gt;&gt;</a>
</div>
</body>
</html>
