<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO XI</h3>
</title>
</head>
<body background="../bld/papero.jpg">
<div class="header">
<span class="header_left"><a href="X.html">&lt;&lt;&nbsp;ĈAPITRO X</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XI</h3>


         <p class="first_p">Dume Pentuer sin preparis por reveni de Malsupra
         Egipto. Unuflanke li devis trovi po dek tri reprezentantojn
         de l' kamparanoj kaj metiistoj, kiel li promesis al la nova
         monarĥo. Laŭ lia opinio, la plej
         grava afero por Egipto estis: forigi la maljustaĵojn kaj trouzojn,
         kiujn suferis la laborantaj klasoj.</p> 

         <p class="p">Tamen Pentuer estis pastro kaj ne nur ne deziris la falon de sia
         propra klaso, sed eĉ ne volis disŝiri la ligilojn, kiuj kunigis lin kun
         ĝi.</p>

         <p class="p">Por montri sian fidelecon, Pentuer iris adiaŭi Herhoron.</p>

         <p class="p">La altrangulo, iam potenca, akceptis lin kun rideto.</p>

         <p class="p">― Malofta gasto... malofta gasto!... ― ekkriis Herhor. ― De l'
         tempo, kiam vi povis fariĝi konsilisto de lia sankteco, vi ne montras
         vin al mi... Verdire, ne vi sola!... Sed, kio ajn okazos, mi ne forgesos
         viajn servojn, eĉ se vi ankoraŭ pli evitos min.</p>

         <p class="p">― Mi ne estas konsilisto de nia sinjoro, mi ne evitas vian
         ekscelencon, al kies favoro mi ŝuldas tion, kio mi estas
         nun... ― respondis Pentuer.</p>

         <p class="p">― Mi scias, mi scias! ― interrompis Herhor. ― Vi ne akceptis
         la altan oficon, por ne labori por la pereo de la temploj. Mi scias,
         ke vi ne fariĝis konsilisto de ĉi tiu junulaĉo, simila al petola ĉevalo,
         kiu, kiel oni diras, regas nin... Sendube vi ne permesus al
         li sin ĉirkaŭi per perfiduloj, kiuj pereigos lin...</p>

         <p class="p">Pentuer, ne dezirante paroli pri tiel danĝeraj aferoj, rakontis al
         Herhor, por kio li veturas en Malsupran Egipton.</p>

         <p class="p">― Bone ― respondis Herhor ― Ramzes XIII konvoku kunsidon de
         ĉiuj klasoj... Li havas la rajton... Sed ― aldonis li subite
         ― mi bedaŭras, ke vi miksas vin je tio... Grandaj ŝanĝoj
         fariĝis en vi! Ĉu vi memoras, kion vi diris dum la manovroj
         apud Pi-Bailos, al mia adjutanto?... Mi rememorigas al vi: vi
         diris, ke oni devas limigi la trouzojn kaj la diboĉojn de la
         faraonoj. Kaj hodiaŭ... vi mem subtenas la infanajn
         pretendojn de la plej granda diboĉulo, kiun iam ajn havis 
         Egipto.</p>

         <p class="p">― Ramzes XIII ― interrompis Penuter ― volas plibonigi la sorton
         de la popolo. Mi do estus, malsaĝa kaj mizera, se mi, filo de
         kamparanoj, ne servus al li en ĉi tiu afero.</p>

         <p class="p">― Sed vi ne demandas, ĉu vi ne malutilos nin, la
            pastraron?...</p>

         <p class="p">Pentuer ekmiris.</p> 

         <p class="p">― Vi ja mem plibonigis la sorton de la kamparanoj, apartenantaj
         al la temploj! ― ekkriis li. ― Cetere mi havas vian
         permeson...</p>

         <p class="p">― Kion?... kian?... ― demandis Herhor.</p>

         <p class="p">― Rememorigu al vi via ekscelenco la nokton, dum kiu, en la
         templo de Set, ni akceptis Beroeson. Mefres diris tiam, ke Egipto
         falis de la malleviĝo de la pastraro, mi certigis, ke la mizero de la
         popolo estas la kaŭzo de la malfeliĉo de l' ŝtato. Al tio, se la memoro
         ne trompas min, vi respondis: "Mefres zorgu pri la releviĝo de la
         pastraro, Pentuer pri la plibonigo de la sorto de l' kamparanoj... Kaj
         mi antaŭzorge malhelpos la militon inter Egipto kaj Asirio."</p>

         <p class="p">― Vi vidas do ― interrompis la ĉefpastro ― ke vi havas la devon
         agi kun ni, ne kun Ramzes.</p>

         <p class="p">― Ĉu li volas militon kontraŭ Asirio?... ― respondis
         energie Pentuer. ― Aŭ eble li malhelpas la pastrojn akiri
         saĝon?... Li volas doni al la popolo ripozon ĉiun sepan
         tagon, kaj poste donaci al ĉiu kamparana familio pecon da
         tero... Kaj via ekscelenco ne diru al mi, ke la faraono
         volas ion malbonan, ĉar oni konstatis en la bienoj de l'
         pastroj, ke kamparano libera kaj posedanta sian kampon
         laboras pli bone ol sklavo. </p>

         <p class="p">― Mi tute ne kontraŭstaras la reformojn por la popolo! ― ekkriis
         Herhor. ― Sed mi estas certa, ke Ramzes faros nenion por la
         popolo.</p>

         <p class="p">― Sendube nenion, se vi rifuzos monon...</p>

         <p class="p">― Eĉ se oni donus al li unu piramidon da oro kaj arĝento, kaj
         duan da juveloj, li faros nenion, ĉar li estas petolema bubo, kiun la
         asiria ambasadoro Sargon neniam nomis alie, ol
         "flavbekulo"...</p>


         <p class="p">― La faraono havas grandajn kapablojn...</p>

         <p class="p">― Sed li scias nenion, li konas nenion!... ― diris Herhor. ― Li
         apenaŭ metis la piedon en la superan lernejon, el kiu li plej rapide
         forkuris. Kaj tial hodiaŭ en la aferoj de la regado li estas kvazaŭ
         blindulo, kvazaŭ infano, kiu kuraĝe dismetas la damojn, sed tute ne
         scias ludi ilin. </p>

         <p class="p">― Tamen li regas...</p>

         <p class="p">― Ĉu tio estas regado, Pentuer! ― respondis la ĉefpastro
         kun rideto. ― Li fondis novajn militajn lernejojn, pligrandigis la kvanton de
         la regimentoj, armas la tutan popolon, promesas festojn al la
         popolaĉo... Sed kiel li plenumos tion?... Vi restas
         malproksime de li, vi do scias nenion; sed mi certigas al vi,
         ke li donante la ordonojn,
         tute ne konsideras, kiu plenumos ilin? kiel? kiajn sekvojn ili havos?
         Al vi ŝajnas, ke li regas. Tio estas mi, kiu regas, mi seninterrompe
         regas, mi, kiun li forpelis de si... Mi estas la kaŭzo, ke hodiaŭ malpli
         da impostoj alfluas al la trezorejo, sed tio estas ankaŭ mi,
         kiu malhelpas la ribelojn de la kamparanoj, kiuj jam
         eksplodus; dank' al mi
         ili ne forlasas la laborojn ĉe la kanaloj, akvobaroj kaj ŝoseoj. Fine,
         mi jam dufoje detenis Asirion, kiu volis proklami militon kontraŭ
         ni, kiun ĉi tiu frenezulo provokas per siaj militaj preparoj... Ramzes
         regas!... Li nur faras malordon. Vi havis provon de lia mastrumado
         en Malsupra Egipto: li trinkis, diboĉis, venigis novajn kaj
         novajn knabinojn kaj sin okupis, oni diras, per la
         administrado de la nomesoj,
         sed li komprenis nenion, absolute nenion. Sed plej malbone estas, ke li
         kuniĝis kun Fenicianoj, bankrotintaj nobeluloj kaj diversaj perfiduloj,
         kiuj puŝas lin al la pereo...</p>

         <p class="p">― Kaj la venko apud Sodaj Lagoj?... ― demandis Pentuer.</p>

         <p class="p">― Mi ne neas lian energion kaj liajn konojn de la milita arto
         respondis Herhor. ― Tio estas la sola afero, kiun li scias. Sed diru
         vi mem, ĉu li gajnus la batalon apud Sodaj Lagoj, sen via helpo, sen
         la helpo de la aliaj pastroj?... Mi ja scias, ke vi komunikis
         al li detalojn pri ĉiu movo de la libia bando... Kaj nun
         pensu, ĉu Ramzes eĉ kun via helpo, povus gajni batalon,
         ekzemple, kontraŭ Nitager?...
         Nitager estas majstro, Ramzes estas nur metia lernanto.</p>

         <p class="p">― Per kio do finiĝas via malamo? ― demandis Pentuer.</p>

         <p class="p">― Malamo!... ― ripetis la ĉefpastro. ― Ĉu mi povas malami
         flavbekulon, kiu cetere estas tiel ĉirkaŭita de ĉiuj
         flankoj, kiel cervo de ĉasistoj, en intermonto? Sed mi devas
         konfesi, ke lia regado estas
         tiel malutila por Egipto ke, se Ramzes havus fraton, aŭ se Nitager
         estus pli juna, ni jam forigus la nunan faraonon...</p>

         <p class="p">― Kaj via ekscelenco fariĝus lia posteulo!... ― eksplodis
         Pentuer.</p>

         <p class="p">Herhor ne ofendiĝis.</p>

         <p class="p">― Strange vi malsaĝiĝis, Pentuer ― respondis li, levante la
         ŝultrojn ― de l' tempo, kiam vi faras politikon je via
         propra konto. Kompreneble, se faraono mankus, mi havus la
         devon fariĝi faraono, kiel la ĉefpastro de teba Amon kaj la
         estro de la plej alta pastra kolegio.
         Sed por kio? Ĉu jam de dekkelko da jaroj mi ne posedas pli grandan
         povon ol la faraonoj?... Aŭ ĉu hodiaŭ, mi, la forpelita ministro de la
         milito, ne faras en la ŝtato, kion mi opinias necesa?... La
         samaj ĉefpastroj, trezoristoj, juĝistoj, nomarĥoj, eĉ
         generaloj, kiuj nun evitas
         min, devas plenumi ĉiun sekretan ordonon de la plej alta kolegio,
         portanta mian sigelon?... Ĉu vi mem kuraĝus kontraŭstari al
         ili?...</p>

         <p class="p">Pentuer mallevis la kapon. Se malgraŭ la morto de Ramzes XII ne
         malaperis la plej alta sekreta pastra kolegio, Ramzes XIII devas aŭ
         cedi al ĝi, aŭ konduki kontraŭ ĝi mortan batalon.</p>

         <p class="p">La faraono havis ĉe sia flanko la tutan popolon, la tutan armeon,
         multe da pastroj kaj la plimulton de la civilaj altranguloj. La kolegio
         povis kalkuli apenaŭ je kelke da miloj da partianoj, je siaj trezoroj
         kaj je sia senfine saĝa organizo. La fortoj estis tute neegalaj, sed la
         rezultato de la batalo tre duba.</p> 

         <p class="p">― Vi do decidis pereigi la faraonon!... ― murmuretis
         Pentuer.</p>

         <p class="p">― Tute ne. Ni nur volas savi la ŝtaton.</p>

         <p class="p">― En tia okazo kion devas fari Ramzes XIII?... </p>

         <p class="p">― Kion li faros?... mi ne scias ― respondis Herhor. ― Sed mi
         scias, kion faris lia patro. Ramzes XII ankaŭ komencis la regadon
         per ignoranteco kaj despotismo; sed kiam la mono mankis al li, kaj
         la plej fervoraj partianoj komencis lin malŝati, li sin turnis al la dioj.
         Li ĉirkaŭis sin per pastroj, lernis de ili, eĉ edziĝis kun la filino de
         la ĉefpastro, de Amenhotep... Kaj post dekkelko da jaroj li sukcesis
         fariĝi ĉefpastro ne sole pia, sed eĉ tre saĝa.</p>

         <p class="p">― Kaj se la faraono ne obeos ĉi tiun konsilon?</p>

         <p class="p">― Ni ekzistos sen li ― diris Herhor.</p>

         <p class="p">Post momento li daŭrigis:</p>

         <p class="p">― Aŭskultu min, Pentuer. Mi scias ĉion, kion faras, eĉ kion pensas
         via faraono, kiu cetere ne estas ankoraŭ solene kronita, estas do nenio
         por ni. Mi scias, ke li volas fari la pastrojn siaj servistoj, kaj sin la
         sola estro de Egipto. Sed tia intenco estas malsaĝaĵo, eĉ perfido. Ne
         la faraonoj, vi scias tion tre bone, kreis Egipton, sed la dioj kaj
         pastroj. Ne la faraonoj mezuras la leviĝon de Nilo kaj reguligas ilin;
         ne la faraonoj instruas la popolon semi, rikolti, eduki brutojn. Ne
         la faraonoj resanigas la malsanojn de la loĝantoj kaj gardas
         la sendanĝeron de la ŝtato kontraŭ la eksteraj malamikoj. Kio
         do okazus, diru mem, se la pastraro donus Egipton al la
         fantazio de l' faraonoj. La plej saĝa el ili havas sperton de
         kelkdeko de jaroj; sed la pastraro esploris kaj lernis dum
         dekoj da jarmiloj... La plej potenca monarĥo havas unu paron
         da okuloj kaj manoj; ni, ni posedas milojn da
         okuloj kaj manoj en ĉiuj nomesoj kaj regnoj... Ĉu do la agado de la
         faraono povas esti komparata kun la nia, kaj se la opinioj diferencas,
         kiu devas cedi, ni aŭ li?...</p>

         <p class="p">― Kion mi devas nun fari? ― intermetis Pentuer.</p>

         <p class="p">― Faru, kion ordonas al vi ĉi tiu junulaĉo, kondiĉe ke vi ne
	 perfidos la sanktajn misterojn. Kaj la ceteron... lasu al la
	 tempo... Mi sincere deziras, ke la junulo, nomata Ramzes XIII, revenu sur la
         vojon de la prudento, kaj mi supozas, ke li tion farus, se... se li ne
         estus ligita kun abomenaj perfiduloj, super kiuj jam pendas la mano
         de l' dioj. </p>

         <p class="p">Pentuer adiaŭis la ĉefpastron, plena de malĝojaj antaŭsentoj;
         tamen li ne perdis la kuraĝon, sciante, ke kion ajn li akiros hodiaŭ por
         la plibonigo de la sorto de l' popolo, tio jam restos, eĉ se la faraono
         sin klinus antaŭ la potenco de l' pastroj.</p>

         <p class="p">"En la plej malbona situacio ― pensis li ― ni faru, kion ni povas
         kaj devas. Iam la rilatoj pliboniĝos, kaj la nuna semo donos
         fruktojn."</p>

         <p class="p">Tamen li decidis forlasi la propagandon inter la popolo. Kontraŭe
         li estis preta trankviligi la malpaciencajn, por ke ili ne pligrandigu
         la embarasojn de l' faraono.</p>

         <p class="p">Post kelke da semajnoj Pentuer penetris en la limojn de Malsupra
         Egipto, serĉante survoje plej prudentajn kamparanojn kaj metiistojn,
         el kiuj oni povus elekti delegitojn por la kunveno, kiun kunvokis la
         faraono. Ĉie dum la vojaĝo li trovis signojn de granda
         ekscito: kamparanoj kaj metiistoj postulis, ke oni donu al
         ili ripozon ĉiun sepan
         tagon kaj pagu por ĉiuj publikaj laboroj, kiel estis iam. Kaj nur dank'
         al la admonoj de l' pastroj de diversaj temploj ne eksplodis ĝenerala
         ribelo, aŭ almenaŭ oni ne interrompis la laborojn.</p>

         <p class="p">Samtempe li rimarkis kun miro kelkajn novajn fenomenojn, kiujn
         li ne vidis antaŭ unu monato.</p>

         <p class="p">Unue, la popolo sin dividis en du partiojn. Unuj estis partianoj de la
         faraono kaj malamikoj de l' pastroj, aliaj indignis kontraŭ Fenicianoj.
         Unuj pretendis, ke la pastroj devas liveri al la faraono la trezorojn
         de Labirinto, aliaj murmuretis, ke la faraono tro protektas
         la fremdulojn.</p>

         <p class="p">Sed plej stranga estis la famo, kiu venis oni ne scias de kie, ke
         Ramzes XIII montras simptomojn de la frenezo!... Same kiel lia pli
         aĝa sampatra frato, kiun pro la sama kaŭzo oni forigis de la trono.
         Pri ĉi tiu famo parolis la pastroj, skribistoj, eĉ
         kamparanoj.</p>

         <p class="p">― Kiu rakontas al vi tiajn mensogojn?... ― demandis Pentuer sian
         konaton inĝenieron.</p>

         <p class="p">Tio ne estas mensogo -- respondis la inĝeniero -- sed malĝoja
         vero... En la tebaj palacoj oni vidis la faraonon tute nudan, kurantan
         en la ĝardenoj. Foje nokte lia sankteco, sub la fenestro de
         reĝino Nikotris, suriris la arbon kaj parolis kun si mem.</p>

         <p class="p">Pentuer certigis lin, ke antaŭ du semajnoj li vidis la faraonon, kiu
         ĝuas bonan sanon. Sed li tuj rimarkis, ke la inĝeniero ne
         kredas al li.</p>

         <p class="p">"Tio estas afero de Herhor!... ― pensis
         li. ― Cetere nur la pastroj
         povus havi tiel rapide novaĵojn de Teboj..."</p>

         <p class="p">Por unu momento li tute perdis la deziron elekti la delegitojn, sed
         baldaŭ li reakiris la energion, ĉiam ripetante al si, ke kion la popolo
         ricevos hodiaŭ, ĝi ne povas perdi morgaŭ... Se nur ne okazos
         io, eksterordinara!...</p> 

         <p class="p">Apud Memfiso, norde de la piramidoj kaj Sfinkso, jam sur la limo
         de la sabloj, estis malgranda templo de la diino Nut. Tie
         loĝis maljuna pastro Menes, inĝeniero, la plej granda
         astronomo de Egipto.</p>

         <p class="p">Kiam en la ŝtato oni faris grandan konstruaĵon aŭ novan kanalon,
         Menes iris al la loko kaj desegnis la planon. Ekster tiaj okazoj li vivis
         malriĉa kaj sola en sia templo, nokte observante la stelojn,
         tage laborante ĉe strangaj aparatoj.</p> 

         <p class="p">De kelke da jaroj Pentuer ne estis en tiu loko, kaj nun malagrable
         impresis lin ĝia mizero kaj izoleco. La brika baro disfaladis, en la
         ĝardeno sekiĝis la arboj, en la korto vagis malgrasa kaprino kaj kelke
         da kokinoj.</p>

         <p class="p">Apud la templo estis neniu. Nur kiam Pentuer komencis voki, el
         la pilono eliris maljuna homo. Li havis nudajn piedojn, sur la kapo
         malpuran kufon, kiel la kamparanoj, ĉirkaŭ la koksoj ĉifonan zonon,
         kaj sur la dorso panteran felon, kiu perdis la harojn. Malgraŭ tio lia
         eksteraĵo estis plena de memrespekto kaj lia vizaĝo de
         inteligenteco.</p>

         <p class="p">Li fikse rigardis la gaston kaj diris:</p> 

         <p class="p">― Aŭ mi eraras, aŭ vi estas Pentuer?</p>

         <p class="p">― Vere mi estas Pentuer ― diris la veninto kaj kore ĉirkaŭprenis
         la maljunulon.</p>

         <p class="p">― Ho! Ho!... ― ekkriis Menes (tio estis li). ― Mi vidas, ke vi
         ŝanĝiĝis sur la reĝaj plankoj. Vi havas glatan haŭton, pli blankajn
         manojn kaj oran ĉenon sur la kolo. Tiajn ornamojn longe devus atendi
         la diino de la ĉiela oceano, la patrino Nut!...</p>

         <p class="p">Pentuer volis demeti la ĉenon; sed Menes haltigis lin kun
         rideto.</p>

         <p class="p">― Lasu ― diris li: ― Se vi scius, kiajn juvelojn ni havas sur la
         ĉielo, vi ne rapidus oferi oron... Do vi venas loĝiĝi ĉe
         ni?...</p>

         <p class="p">Pentuer skuis la kapon.</p>

         <p class="p">― Ne ― respondis li, ― Mi venas nur por saluti vin, dia
         majstro.</p>

         <p class="p">― Kaj poste ree al la kortego?... ― ridis la maljunulo. ― Ho vi,
         vi!... se vi scius, kion vi perdas forlasante la saĝon por la palacoj,
         vi estus la plej malfeliĉaj homoj...</p>

         <p class="p">― Ĉu vi estas sola, majstro?</p>

         <p class="p">― Kvazaŭ palmo en la dezerto, precipe hodiaŭ, kiam mia
         surdemuta iris kun korbo Memfison almozpeti ion por la patrino de Ra
         kaj por ŝia pastro.</p>

         <p class="p">― Tio ne tedas vin?...</p>

         <p class="p">― Min?... ― ekkriis Menes. ― Dum la tempo, kiam mi vin ne
         vidis, mi forŝiris de la dioj kelke da misteroj, kiujn mi ne ŝanĝus je
         la du kronoj de Egipto. </p>

         <p class="p">― Ĉu tio estas sekreto?... ― demandis Pentuer.</p> 

         <p class="p">― Kia sekreto!... Antaŭ unu jaro mi finis la mezuradon kaj
         kalkulojn pri la grando de la tero...</p>

         <p class="p">― Kion tio signifas?</p>

         <p class="p">― Vi ja scias, ke la tero ne estas ebena, kiel tablo, sed ke ĝi
         estas grandega globo, sur kies supraĵo troviĝas la maroj, landoj kaj
         urboj...</p>

         <p class="p">― Tio estas konata ― diris Pentuer.</p> 

         <p class="p">― Ne de ĉiuj ― respondis Menes. ― Sed jen kio tute ne
            estis konata: kiel granda estas la globo?</p>

         <p class="p">― Kaj vi scias? ― demandis Pentuer preskaŭ timigita.</p>

         <p class="p">― Mi scias. Nia infanterio marŝas dum unu tago ĉirkaŭ dek tri
         egiptajn mejlojn 
  [<i>Tri geografiaj mejloj</i>]
. La tera globo estas
         tiel grandega, ke niaj soldatoj
         farus la plenan ĉirkaŭiron dum kvin jaroj...</p>

         <p class="p">― Dioj!... ― ekkriis Pentuer. ― Ĉu vi ne timas, patro, pensi pri
         tiaj aferoj...</p>

         <p class="p">Menes levis la ŝultrojn.</p> 

         <p class="p">― Mezuri la grandon de piramido aŭ de la tero estas tute la sama
         afero. Mi faris pli malfacilajn aferojn, ĉar mi sukcesis
         mezuri la interspacon inter mia templo kaj la palaco de l'
         faraono, ne transirante Nilon...</p>

         <p class="p">― Terure!... ― murmuretis Pentuer.</p>

         <p class="p">― Kia teruro?... Sed mi malkovris aferon, kiun vere vi ĉiuj timos...
         Sed pri tio parolu al neniu. En la monato Paofi ni havos
         mallumiĝon de la suno... tage fariĝos nokte... Kaj mi mortu
         de malsato, se en miaj kalkuloj mi eraris nur je la dudekono
         de unu horo.</p>

         <p class="p">Pentuer tuŝis la amuleton, kiun li havis sur la brusto kaj
         diris preĝon. Poste li demandis:</p>

         <p class="p">― Mi legis en la sanktaj libroj, ke jam multfoje, por turmenti la
         homojn, tagmeze fariĝis nokto. Sed kio tio estas? Mi ne
         komprenas.</p>

         <p class="p">― Ĉu vi vidas la piramidojn? ― demandis subite Menes,
         montrante al la dezerto.</p>

         <p class="p">― Mi vidas.</p>

         <p class="p">― Kaj nun metu vian manon antaŭ la okuloj... Ĉu vi vidas la
	 piramidojn? Vi ne vidas. La mallumiĝo de la suno estas sama afero:
         inter la suno kaj ni sin metas la luno, kovras la patron de la lumo
         kaj faras nokton... </p>

         <p class="p">― Kaj tio ĉi okazos ĉe ni? ― demandis Pentuer.</p> 

         <p class="p">― En la monato Paofi. Mi jam skribis pri tio al la faraono,
	 pensante, ke rekompence li sendos oferon al nia malzorgata templo. Sed
         li, leginte la leteron, ridis min kaj ordonis al mia sendito doni la
         leteron al Herhor...</p>

         <p class="p">― Kaj Herhor?</p>

         <p class="p">― Li donis al ni tridek mezurojn da hordeo. Li estas la sola homo
         en Egipto, kiu respektas la saĝon; la juna faraono estas
         senpripensa.</p>

         <p class="p">― Ne estu severa por li, patro ― intermetis Pentuer. ― 
         Ramzes XIII volas plibonigi la sorton de la kamparanoj kaj
         metiistoj; li donos al ili ripozon ĉiun sepan tagon,
         malpermesos bati ilin sen juĝo, eble donacos al ili
         teron...</p>

         <p class="p">― Kaj mi diras al vi, ke li estas senpripensa ― respondis la incitita
         Menes. ― Antaŭ du monatoj mi sendis al li grandan planon por
         plifaciligi la laboron de l' kamparanoj, kaj... li ankaŭ
         mokis min!... Li estas ignoranto kaj malhumilulo.</p>

         <p class="p">― Patro, vi antaŭjuĝas... Sed diru al mi vian planon, kaj eble mi
         helpos plenumi ĝin.</p>

         <p class="p">― Plano!... ― ripetis la maljunulo. ― Tio ne estas plu plano, sed
         realaĵo...</p>

         <p class="p">Li leviĝis de la benko kaj ili ambaŭ iris al la lageto de la ĝardeno,
         apud kiu staris laŭbo, perfekte kovrita de grimpantaj kreskaĵoj. En
         la laŭbo troviĝis granda rado, metita sur horizontala akso, kun multo
         da malgrandaj siteloj sur la ĉirkaŭo. Menes eniris en la internon de
         la rado kaj komencis movi ĝin per la piedoj; la rado turniĝis, la siteloj
         ĉerpis la akvon el la lageto kaj verŝis ĝin en trogon, metitan pli
         alte.</p>

         <p class="p">― Interesa aparato! ― diris Pentuer.</p>

         <p class="p">― Kaj ĉu vi divenos, kion ĝi povas fari por la egipta
         popolo?</p>

	 <p class="p">― Ne.</p>

	 <p class="p">― Imagu do, ke la rado estas kvin aŭ dek fojojn pli granda,
	 kaj ke en ĝia interno, anstataŭ homo, paŝas kelke da paroj da
	 bovoj...</p>

	 <p class="p">― Io... io ŝajnas al mi ― intermetis Pentuer ― sed mi ne
         komprenas ankoraŭ bone.</p>

	 <p class="p">― Tio estas tiel simpla! ― respondis Menes. Per la helpo de
         ĉi tiu rado, bovoj aŭ ĉevaloj povus ĉerpi akvon el Nilo kaj
         verŝi ĝin en pli kaj pli suprajn kanalojn... kaj tiamaniere
         la dumiliono da homoj, kiuj hodiaŭ laboras ĉe la siteloj,
         povus ripozi... Nun vi vidas, ke la saĝo donas pli da feliĉo
         al la homoj, ol la faraonoj.</p>

	 <p class="p">Pentuer skuis la kapon.</p>

	 <p class="p">― Kiom da ligno oni bezonus por tio! ― diris li ― kiom da
         bovoj, da paŝtaĵo!... Ŝajnas al mi, patro, ke via rado ne
         anstataŭos la sepan tagon de ripozo.</p>

	 <p class="p">― Mi vidas ― respondis Menes, levante la ŝultrojn ― ke la
         rangoj ne alportis al vi utilon. Sed kvankam vi perdis la
         sagacecon, kiun mi admiris en vi, mi montros al vi ankoraŭ
         ion... Eble iam vi revenos al la scienco, kaj kiam mi mortos,
         vi volos labori por pliperfektigi kaj diskonigi miajn
         eltrovojn.</p>

	 <p class="p">Ili revenis al la pilono, kaj Menes metis iom da ligno sub
	 kupran kaldronon. Li blovis sur la flamojn kaj baldaŭ la akvo
	 komencis boli.</p>

	 <p class="p">El la kaldrono elstaris vertikala tubo, kovrita per peza
	 ŝtono. Kiam la akvo eksiblis en la kaldrono, Menes diris:</p>

	 <p class="p">― Stariĝu ĉi tie kaj rigardu...</p>

	 <p class="p">Li ekmovis turnilon, aligitan al la tubo kaj subite la peza
	 ŝtono estis ĵetita supren, kaj la ĉambro pleniĝis per kolonoj
	 de varmega vaporo...</p>

	 <p class="p">― Mirindaĵo! ― ekkriis Pentuer.</p>

	 <p class="p">Sed tuj li trankviliĝis kaj demandis:</p>

	 <p class="p">― Kaj ĉi tiu ŝtono, kiel ĝi plibonigos la sorton de la
         popolo?</p>

	 <p class="p">― La ŝtono neniel ― respondis la saĝulo, jam
         malpacienca. ― Sed vere, mi diras al vi kaj tion memoru:
         venos tago, ke la ĉevalo kaj bovo anstataŭos la homan
         laboron, kaj la bolanta akvo anstataŭos la ĉevalon kaj
         bovon.</p>

	 <p class="p">― Sed kian profiton la kamparanoj havos de tio? ― insistis
         Pentuer.</p>

	 <p class="p">― Ve al mi! ― ekkriis Menes, kaptante sin je la kapo. ― Mi
         ne scias, ĉu vi maljuniĝis aŭ malsaĝiĝis, sed la
         kamparanoj kovris al vi la tutan mondon, vualis vian
         inteligenton. Se la saĝuloj atentus nur la kamparanojn,
         ili devus ĵeti for siajn librojn kaj kalkulojn kaj fariĝi
         paŝtistoj...</p>

	 <p class="p">― Ĉiu afero devas alporti utilon ― intermetis nekuraĝe
         Pentuer...</p>

	 <p class="p">― Vi kortegaj homoj ― diris Menes maldolĉe ― ofte uzas du
         mezurojn! Se Feniciano alportas al vi rubenon aŭ safiron, vi
         ne demandas: kia estas la profito de ili? sed vi aĉetas la
         ŝtonon kaj ŝlosas ĝin en kesto. Sed kiam saĝulo venas al vi
         kun eltrovo, kiu povus ŝanĝi la aspekton de la mondo, vi tuj
         demandas: kia estas la profito de ĝi?... Sendube timo ekregas
         vin, ke la esploranto de la naturo postulos plenmanon da
         hordeo por la objekto, kiun ne komprenas via animo.</p>

	 <p class="p">― Vi koleras, patro?... Ĉu mi volis ĉagreni vin?...</p>

	 <p class="p">― Mi ne koleras, sed bedaŭras. Ankoraŭ antaŭ dudek jaroj ni
         estis en la templo kvin, laborantaj por malkovri la
         misterojn de la naturo. Hodiaŭ mi restis sola kaj pro dioj!
         mi ne povas trovi ne sole posteulon, sed eĉ homon, kiu
         komprenus min.</p>

	 <p class="p">― Certe, patro, mi restus ĉi tie ĝis la morto, por ekkoni
         viajn diajn projektojn ― respondis Pentuer. ― Sed diru,
         ĉu mi povas hodiaŭ ŝlosi min en templo, kiam estas pesata
         la sorto de la ŝtato, la feliĉo de la simpla popolo kaj
         kiam mia rolo...</p>

	 <p class="p">― Povas influi la sorton de la lando kaj de kelke da
         milionoj da kamparanoj?... ― interrompis moke Menes. ― Ho
         vi, plenaĝaj infanoj en tiaroj kaj ĉenoj de altranguloj! Ĉar
         permesite estas al vi ĉerpi akvon el Nilo, tuj ŝajnas al vi,
         ke vi povas haltigi la leviĝon aŭ malleviĝon de la
         rivero. Vere, ne alie pensas ŝafino, kiu sekvante la aron,
         imagas, ke ŝi kondukas ĝin.</p>

	 <p class="p">― Sed pripensu, majstro. La juna faraono havas koron plenan
         de nobleco, li volas doni al la popolo ripozon ĉiun sepan
         tagon, justan juĝadon, eĉ teron...</p>

	 <p class="p">Menes skuis la kapon.</p>

	 <p class="p">― Ĉio ĉi ― diris li ― estas vantaj aferoj. La junaj
         faraonoj maljuniĝas, kaj la popolo... la popolo havis jam
         multfoje ripozon ĉiun sepan tagon, kaj poste perdis
         ĝin... Ah, se nur tio ŝanĝiĝus! Kiom da dinastioj kaj pastroj
         pasis en Egipto de tri mil jaroj, kiom da urboj kaj temploj
         disfalis en ruinojn, eĉ novaj tavoloj de tero formiĝis.</p>

	 <p class="p">Ĉio ŝanĝiĝis ekster tio, ke du kaj du estas kvar, ke triangulo
	 estas duono de kvarangulo, ke la luno povas kovri la sunon,
	 kaj ke la bolanta akvo povas ĵeti supren ŝtonon... En ĉi tiu
	 pereema mondo daŭras kaj restas nur la saĝo. Ve al tiu, kiu
	 por aferoj pasantaj, kiel la
         nuboj, forlasas la eternajn! Lia koro neniam ĝuos trankvilon,
	 lia animo balanciĝos, kiel ŝipeto dum ventego.</p> 

         <p class="p">― La dioj parolas per via buŝo, majstro ― respondis Pentuer post
         pripenso ― sed apenaŭ unu homo el la milionoj povas fariĝi
         ilia instrumento... Kaj tio estas bona. Ĉar kio okazus, se la kamparanoj
         tutajn noktojn rigardus la stelojn, la soldatoj farus
         kalkulojn, la altranguloj kaj faraono, anstataŭ regi, ĵetus
         ŝtonojn per la helpo de bolanta    
         akvo? Antaŭ kiam la luno unu fojon ĉirkaŭirus la teron, ĉiuj devus
         morti de la malsato... Fine, neniu rado, neniu kaldrono defendus
         la landon kontraŭ la atako de la barbaroj, nek disdonus la juston al
         la plendantoj. Do ― konkludis Pentuer ― kvankam la saĝo estas
         kvazaŭ la suno, sango kaj spiro, ni ne povas ĉiuj esti
         saĝuloj.</p>

         <p class="p">Al tiuj vortoj Menes respondis plu nenion.</p>

         <p class="p">Kelke da tagoj pasigis Pentuer en la templo de la dia Nut,
         rigardante kun plezuro jen la sablan maron, jen la
         fruktodonan valon de
         Nilo. Kun Menes li observis la stelojn, rigardis la radon por la ĉerpado
         de akvo, iafoje promenis al la piramidoj. Li admiris la simplecon
         kaj genion de sia majstro, sed en la animo li pensis:</p>

         <p class="p">"Menes estas sendube dio, enkorpigita en homa figuro, kaj tial li
         ne zorgas pri la surtera vivo. Lia rado por ĉerpi la akvon ne estos
         akceptita en Egipto, ĉar unue ligno mankas al ni, kaj due por movi
         tiajn radojn oni bezonus centon da miloj da bovoj, kaj kie trovi por ili
         la paŝtaĵon, eĉ en Supra Egipto?..."</p>

<hr>
<div class="footer">
<a href="XII.html">ĈAPITRO XII&nbsp;&gt;&gt;</a>
</div>
</body>
</html>
