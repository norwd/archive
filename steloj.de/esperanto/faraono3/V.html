<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">ĈAPITRO V</h3>
</title>
</head>
<body background="../bld/papero.jpg">
<div class="header">
<span class="header_left"><a href="IV.html">&lt;&lt;&nbsp;ĈAPITRO IV</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO V</h3>

         <p class="first_p">Dum la sepdek tagoj, dum kiuj la respektindaj restaĵoj malsekiĝis
         en la soda akvo, Egipto portis funebrajn vestojn.</p>

         <p class="p">La temploj estis fermitaj, oni ne faris
	 procesiojn. Eksilentis ĉiu muziko, oni ne aranĝis festenojn, 
	 la dancistinoj fariĝis ploristinoj, kaj anstataŭ danci, ŝiris
	 siajn harojn, kio ankaŭ alportis al ili profiton.</p>

         <p class="p">Oni ne trinkis vinon, oni ne manĝis viandon. La plej grandaj
	 altranguloj estis en dikaj vestoj, nudpiede. Neniu sin razis 
	 (ekster la pastroj), la plej fervoraj eĉ ne lavis sin, sed 
	 ŝmiris siajn vizaĝojn per koto, kaj ŝutis cindron sur la
	 harojn.</p>

         <p class="p">De Mediteraneo ĝis la unua katarakto de Nilo, de la libia dezerto ĝis
         la duoninsulo Sinai, regis silento kaj malĝojo. Estingiĝis la lumo de
         Egipto, foriris al la okcidento kaj forlasis siajn servistojn la sinjoro,
         kiu donadis ĝojon kaj vivon.</p>

         <p class="p">En la alta societo plej modaj estis la interparoladoj pri la ĝenerala
         malĝojo, kiu ekregis eĉ la naturon.</p>

         <p class="p">― Ĉu vi ne rimarkis ― parolis altrangulo al altrangulo ― ke la tagoj
         estas pli mallongaj kaj pli mallumaj?</p>

         <p class="p">― Mi ne kuraĝis tion diri al vi ― respondis la alia ― sed efektive
         estas tiel. Mi eĉ rimarkis, ke malpli da steloj lumas nokte kaj ke la
         plena luno daŭras malpli longe, kaj ke la nova luno pli longe
         ol ordinare.</p>

         <p class="p">La paŝtistoj diras, ke la brutoj ne volas manĝi en la paŝtejoj, ili nur
         blekas...</p>

         <p class="p">― Mi aŭdis de la ĉasistoj, ke la plorantaj leonoj ne atakas
	 plu la kapreolojn, ĉar ili ne manĝas viandon.</p>

         <p class="p">― Teruraj tempoj!... Venu al mi hodiaŭ vespere, kaj ni trinkos po
         glaso da funebra fluidaĵo, kiun elpensis mia kelisto.</p>

         <p class="p">― Mi scias, sendube vi havas la nigran sidonan bieron?...</p>

         <p class="p">― La dioj gardu nin trinki en la nuna tempo gajigajn trinkaĵojn!
         Tio, kion elpensis mia kelisto, ne estas biero... Pli
         ĝustadire mi komparus ĝin kun vino, saturita per muskato kaj
         bonodoraj herboj.</p>

         <p class="p">― Tre konvena trinkaĵo en la tempo, kiam nia sinjoro restas en la
         kvartalo de l' mortintoj, kiu ĉiam spiras la odoron de la muskato kaj
         bonodoraj herboj.</p>

         <p class="p">Tiel dum sepdek tagoj ĉagreniĝis la altranguloj.</p>

         <p class="p">Unua ektremo de ĝojo trakuris Egipton en la momento, kiam el la
         kvartalo de l' mortintoj oni konigis, ke la korpon de l' sinjoro oni elprenis
         el la soda bano kaj ke la enbalzamigistoj kaj pastroj jam komencis la
         ceremoniojn.</p>

         <p class="p">En tiu tago oni unuafoje tondis la harojn, forigis la koton
	 de la vizaĝoj, kaj kiu sentis deziron, lavis sin. Efektive,
	 ne ekzistis plu kaŭzo malĝoji: Horus trovis la restaĵojn de
	 Oziriso; la estro de Egipto, dank' al la arto de l'
	 enbalzamigistoj, retrovis la vivon, kaj dank' al la preĝoj
         de la pastroj kaj al "La libro de l' mortintoj" fariĝis
	 egala al la dioj.</p>

         <p class="p">De tiu momento la mortinta faraono Mer-amen-Ramzes estis oficiale
         nomata Oziriso; neoficiale oni nomis lin tiel tuj post la
         morto.</p>

         <p class="p">La gajeco de la Egipta popolo komencis forigi la funebron, precipe
         inter la soldatoj, metiistoj kaj vilaĝanoj. Inter la simpla popolo la ĝojo
         eksplodis iafoje en nekonvena formo.</p>

         <p class="p">Famoj komencis rondiri, oni ne scias de kie, ke la nova faraono, kiun
         la popolo jam amis instinkte, volas plibonigi la sorton de la vilaĝanoj,
         laboristoj, eĉ sklavoj.</p>

         <p class="p">Kaj tial (kia skandalo!) okazis, ke la masonistoj,
	 lignaĵistoj kaj potistoj, anstataŭ trinki trankvile kaj
	 paroli pri familiaj aferoj, kuraĝis
         en la drinkejoj ne nur plendi pri la impostoj, sed eĉ indigni kontraŭ
         la povo de l' pastroj. La vilaĝanoj, anstataŭ preĝi dum libera tempo kaj
         honori la antaŭulojn, parolis unuj al aliaj: kiel bone estus, se ĉiu el
         ili posedus kelke da bedoj da tero kiel propraĵon kaj povus ripozi ĉiun
         sepan tagan!</p>

         <p class="p">Senutile estus paroli pri la soldatoj, precipe pri la
	 fremdlandaj regimentoj. Ili imagis, ke ili estas la plej
	 eminenta klaso de Egipto, aŭ se ili ne estas, ili baldaŭ
	 estos, post sukcesa milito, kiu devis eksplodi.</p>

         <p class="p">Kontraŭe, la nomarĥoj, la nobeluloj, kaj precipe la ĉefpastroj solene
         portis la funebron je la mortinta sinjoro, kvankam oni jam povis ĝoji,
         kiam la faraono fariĝis Oziriso.</p>

         <p class="p">Ĝustadire la nova estro faris ankoraŭ malbonon al neniu, la kaŭzo do
         de la malĝojo de la altranguloj estis nur famoj, la samaj, kiuj ĝojigis
         la simplan popolon. La nomarĥoj kaj nobeluloj sentis agacon ĉe la
         penso, ke ilia kamparano povus resti senokupa kvindek tagojn en la
         jaro, kaj kio estas pli malbona, posedi kiel propraĵon teron, eĉ se ĝi
         sufiĉus nur por konstrui tombon. La pastroj paliĝis, kaj kunpremis la
         dentojn, rigardante la administradon de Ramzes kaj la
         manieron, kiel li agis kun ili.</p>

         <p class="p">Efektive, en la palaco de la reĝo fariĝis grandaj ŝanĝoj.</p>

         <p class="p">La faraono transportis sian loĝejon en flankan konstruaĵon, en kiu
         preskaŭ ĉiujn ĉambrojn okupis generaloj. En la subtera etaĝo li loĝigis
         grekajn soldatojn, supre gvardistojn, en la ĉambroj ĉe la
         muro Etiopianojn. Ĉirkaŭ la palaco staris garde Azianoj, kaj
         apud la ĉambroj de lia sankteco la skadrono, kiu kun Ramzes 
	 persekutis Tehennan en la dezerto.</p>

         <p class="p">Pli malbone estis, ke lia sankteco, malgraŭ la lasta ribelo de Libianoj,
         redonis al ili sian favoron; punis neniun, kontraŭe, donacadis al ili sian
         konfidon.</p>

         <p class="p">Estas vere, ke la pastroj, kiuj estis en la ĉefa palaco, restis tie kaj
         plenumis la religiajn ceremoniojn, direktataj de Sem. Sed ĉar la pastroj
         ne akompanis la faraonon ĉe la matena, taga kaj vespera manĝo, ilia
         nutraĵo fariĝis tre simpla.</p>

         <p class="p">Vane la sanktaj viroj rememorigis, ke ili devas nutri reprezentantojn
         de dek naŭ dinastioj kaj multe da dioj. La trezoristo,
         divenante la intencojn de l' faraono, respondis al la
         pastroj, ke al la dioj kaj antaŭuloj sufiĉos floroj kaj
         parfumoj, kaj ke la profetoj mem, kiel ordonas la
         moraleco, devas manĝi hordean panon kaj trinki akvon aŭ bieron. Kiel
         argumentoj por sia malĝentila teorio la trezoristo citis la ekzemplon de la
         ĉefpastro Sem, kiu vivis kiel pentofaranto; fine la trezoristo ripetis, ke
         lia sankteco kun la generaloj manĝas nur soldatan nutraĵon.</p>

         <p class="p">La palacaj pastroj komencis silente konsideri, ĉu ne pli prudente ili
         agos, se ili forlasos la avaran reĝan domon, kaj transloĝiĝos en la
         proprajn domojn apud la temploj, kie iliaj devoj estos malpli ŝarĝaj kaj
         la malsato ne tordos iliajn internaĵojn.</p>

         <p class="p">Kaj eble ili senprokraste farus tion, se la plej respektindaj Herhor
         kaj Mefres ne ordonus al ili resti sur la posteno.</p>

         <p class="p">La situacio de Herhor ĉe la nova sinjoro ankaŭ ne povis esti nomata
         tre feliĉa. La ministro, antaŭ nelonge ĉiopova, kiu iam
         preskaŭ ne forlasadis la reĝajn ĉambrojn, sidis nun sola en
         sia palaco kaj ofte dum tutaj dekadoj ne vidis la
         faraonon. Li estis ankoraŭ la milita ministro,
         sed li preskaŭ ĉesis doni la ordonojn. Ĉiujn militajn aferojn la faraono
         plenumis mem. Li mem legis la raportojn de l' generaloj, mem solvis
         neklarajn demandojn, kaj liaj adjutantoj prenis el la milita ministrejo
         la necesajn dokumentojn.</p>

         <p class="p">Lia ekscelenco Herhor estis vokata al la monarĥo preskaŭ nur por
         ricevi riproĉojn.</p>

         <p class="p">Tamen ĉiuj altranguloj devis konfesi, ke la nova faraono multe laboras.</p>

         <p class="p">Ĉiutage Ramzes XIII vekiĝis antaŭ la leviĝo de l' suno, sin banis
         kaj bruligis incenson antaŭ la statuo de Oziriso. Tuj poste li aŭskultis
         la raportojn de la plej alta juĝisto, de la plej alta skribisto de la grenejoj
         kaj staloj de la tuta lando, fine de la intendanto de siaj palacoj. La lasta
         plej multe suferis; preskaŭ ne estis tago, en kiu la sinjoro ne diris al
         li, ke la kortego kostas tro multe kaj estas tro multenombra.</p>

         <p class="p">Efektive, en la reĝa palaco loĝis kelkcento da virinoj de la mortinta
         faraono kun konvena nombro da infanoj kaj servistoj. La intendanto,
         senĉese admonata, ĉiutage forpelis dekkelkon da personoj kaj limigis
         la elspezojn al la ceteraj. Post unu monato, ĉiuj kortegaj sinjorinoj kun
         ploro kaj krio kuris en la loĝejon de la reĝino Nikotris,
         petegante helpon.</p>

         <p class="p">La respektinda reĝino tuj iris al la monarĥo; falinte sur la vizaĝon, ŝi
         petis, ke li ekkompatu la virinojn de sia patro kaj ne lasu ilin morti de
         mizero.</p> 

         <p class="p">La faraono aŭskultis kun sulkigita frunto kaj ordonis al la intendanto
         ĉesigi la ŝparadon. Sed samtempe li diris al la plej respektinda sinjorino,
         ke post la enterigo de l' patro la virinoj estos forigitaj el la palaco kaj
         dissenditaj en la bienojn.</p> 

         <p class="p">― Nia kortego ― diris li ― kostas ĉirkaŭ tridek mil
         talentojn jare, tio estas duonon pli multe, ol la tuta
         armeo. Tian sumon mi ne povas elspezi ne ruinigante min kaj
         la ŝtaton.</p>

         <p class="p">― Faru, kiel vi volas ― respondis la reĝino. ― Egipto estas via. Sed
         mi timas, ke la dispelitaj korteganoj fariĝos viaj malamikoj.</p>

         <p class="p">Aŭdante tion, la sinjoro silente prenis la patrinon je la mano, kondukis
         ŝin al la fenestro kaj montris arbaron de lancoj de la soldatoj, kiuj
         ekzerciĝis en la korto.</p>

         <p class="p">Ĉi tiu ago de la faraono havis neatenditan rezultaton. En la okuloj
         de l' reĝino, kiuj antaŭ unu momento estis plenaj de larmoj, ekbrilis
         fiero. Subite ŝi klinis sin kaj kisis la manon de la filo,
         parolante per kortuŝita voĉo:</p>

         <p class="p">― Vere, vi estas la filo de Izido, kaj mi faris bone, cedante vin al la
         diino... Egipto fine havas estron!...</p>

         <p class="p">De tiu tempo la respektinda sinjorino neniam kaj en neniu afero
         protektis iun al la filo. Kaj kiam oni petis pri tio, ĉiam ŝi
         respondis:</p>

         <p class="p">― Mi estas servistino de lia sankteco kaj mi konsilas al vi plenumi sen
         kontraŭstari la ordonojn de lia sankteco. Ĉio, kion li faras, venas de la
         inspiro de l' dioj. Kaj kiu povus kontraŭstari al la dioj?...</p>

         <p class="p">Post la matenmanĝo la faraono sin okupis per la militaj kaj financaj
         aferoj, kaj je la tria horo posttagmeze, akompanata de granda 
	 sekvantaro, li veturis al la armeo, kies tendaro estis apud
         Memfiso, kaj rigardis la ekzercojn.</p>

         <p class="p">Efektive, la plej grandaj ŝanĝoj fariĝis en la militaj aferoj
         de la ŝtato.</p>

         <p class="p">En la daŭro de kvin monatoj lia sankteco formis du novajn regimentojn,
         aŭ pli ĝuste revivigis tiujn, kiuj estis nuligitaj dum la
         antaŭa regado.</p>

         <p class="p">Li forigis la oficirojn drinkemajn kaj ludemajn, kaj tiujn,
	 kiuj turmentis la soldatojn.</p>

         <p class="p">En la oficejojn de la milita ministrejo, kie antaŭe laboris nur pastroj,
         li enkondukis siajn plej kapablajn adjutantojn, kiuj baldaŭ prenis en siajn
         manojn gravajn dokumentojn pri la armeo. Li ordonis fari liston de
         ĉiuj viroj en la regno, kiuj iam apartenis al la milita
         klaso, sed de dekkelko da jaroj plenumis neniujn oficojn kaj
         mastrumis en siaj bienoj.</p>

         <p class="p">Li fondis du novajn oficirajn lernejojn por infanoj, komencante de dek
         jaroj, kaj renovigis la antaŭan moron, ke la milita junularo ricevadu la
         matenmanĝon nur post trihora marŝo, en vicoj kaj kolonoj.</p>

         <p class="p">Fine, neniu taĉmento havis la rajton loĝi en kamparoj; ĉiu devis esti
         en la kazernoj aŭ en la tendaro. Ĉiu regimento havis sian placon por
         la ekzercoj, kie tutan tagon oni uzis ŝtonĵetilojn, aŭ arkpafis al ŝildoj,
         starigitaj en interspaco de cent ĝis ducent paŝoj.</p>

         <p class="p">Estis ankaŭ proklamita ordono al la familioj de la milita klaso, ke
         la viroj ekzerciĝu en la ĵetado de ŝtonoj, sub la direkto de la oficiroj kaj
         dekestroj de la regula armeo. Senprokraste oni plenumis la ordonon,
         kaj Egipto, jam du monatojn post la morto de Ramzes XII, havis
         aspekton de tendaro.</p> 

         <p class="p">Eĉ la kamparaj kaj urbaj infanoj, kiuj ĝis nun ludis je skribistoj kaj
         pastroj, imitante la plenaĝulojn, komencis ludi je soldatoj. Sur ĉiu placo
         kaj en ĉiu ĝardeno, de la mateno ĝis la vespero, fajfis ŝtonoj kaj sagoj,
         kaj la tribunaloj estis superŝutitaj per plendoj pri korpaj
         vundoj.</p>

         <p class="p">Aliformita estis Egipto kaj malgraŭ la funebro, regis en ĝi granda
         movado, kaj ĉio sub la influo de la nova estro.</p>

         <p class="p">Kreskis la fiero de la faraono kaj li estis kontenta, vidante, kiel la
         tuta ŝtato konformiĝas al lia reĝa volo.</p>

         <p class="p">Sed venis momento, kiam eĉ li fariĝis malĝoja.</p>

         <p class="p">En la sama tago, kiam la enbalzamigistoj elprenis la korpon de
         Ramzes XII el la soda bano, la granda trezoristo, prezentante la kutiman
         raporton, diris al la faraono:</p>

         <p class="p">― Mi ne scias, kion fari... Ni havas en la trezorejo du mil talentojn,
         kaj por la enterigo de la mortinta sinjoro oni bezonas almenaŭ unu
         milon...</p>

         <p class="p">― Kiel, du miloj?... ― ekmiris la estro. ― Kiam mi prenis en la
         manojn la regadon, vi diris; ke ni havas dudek mil...</p>

         <p class="p">― Ni elspezis dek ok...</p>

         <p class="p">― En du monatoj?...</p>

         <p class="p">― Ni havis grandegajn elspezojn...</p>

         <p class="p">― Tio estas vera ― respondis la faraono ― sed ĉiutage alfluas novaj
         impostoj...</p>

         <p class="p">― La impostoj ― respondis la trezoristo ― mi ne scias
	 kial, ree malgrandiĝis kaj ne alfluas en tia kvanto, kiel mi
	 kalkulis. Sed ili ankaŭ estas elspezitaj... Via sankteco
	 bonvolu ne forgesi, ke ni havas kvin novajn regimentojn; do
	 ĉirkaŭ ok mil homoj forlasis siajn okupojn kaj vivas je la
	 konto de la ŝtato...</p>

         <p class="p">La faraono ekmeditis.</p>

         <p class="p">― Ni devas ― diris li ― fari novan prunton. Interkonsentu kun Herhor
         kaj Mefres, por ke la temploj donu al ni monon.</p>

         <p class="p">― Mi parolis pri tio. La temploj donos al ni nenion.</p>

         <p class="p">― La profetoj ofendiĝis!... ― ekridetis la faraono. ― En tia okazo
         ni devas alvoki la idolanojn... Sendu al mi Dagonon.</p>

         <p class="p">Antaŭ la subiro de l' suno venis la fenicia bankiero. Li falis sur la
         vizaĝon antaŭ la sinjoro kaj donacis al li oran pokalan, inkrustitan
         per juveloj.</p>

         <p class="p">― Nun mi jam povas morti!... ― ekkriis Dagon ― kiam mia plej
         favora estro sidiĝis sur la tronon...</p>

         <p class="p">― Sed antaŭ kiam vi mortas ― diris la faraono al la
	 genuanta Feniciano ― penu trovi por mi kelke da miloj da
	 talentoj.</p>

         <p class="p">La Feniciano rigidiĝis aŭ eble ŝajnigis grandan konfuzon.</p>

         <p class="p">― Via sankteco prefere ordonu al mi serĉi perlojn en Nilo ― respondis
         li ― ĉar mi tuj pereos kaj mia sinjoro ne suspektos min pri malbonaj
         intencoj... Sed trovi tian sumon hodiaŭ!...</p>

         <p class="p">Ramzes XIII ekmiris.</p>

         <p class="p">― Kiel? ― demandis li ― do Fenicianoj ne havas plu
            monon?...</p>

         <p class="p">― Sangon kaj vivon nian kaj de niaj infanoj ni donos al via 
	 sankteco ― respondis Dagon. ― Sed monon... Kie ni prenos monon?... Iam
         la temploj pruntis al ni por dek kvin aŭ dudek procentoj jare. Sed de l'
         tempo, kiam via sankteco, ankoraŭ kiel kronprinco, estis en la templo
         de Hator, tie apud Pi-Bast, la pastroj tute rifuzis al ni krediton... Se
         ili povus, ili hodiaŭ elpelus nin el Egipto, kaj ankoraŭ pli volonte
         ekstermus... Ah, kion ni suferas dank' al ili... La kamparanoj laboras,
         kiel ili volas kaj kiam ili volas, kaj kiel imposton ili donas, kio falas
         de ilia buŝo... Se oni batas iun, li ribelas, kaj kiam malfeliĉa Feniiciano
         sin turnas al la tribunalo, aŭ li perdas, aŭ devas terure pagi... Niaj horoj
         sur ĉi tiu tero estas kalkulitaj!... ― konkludis Dagon kun
	 larmoj.</p>

         <p class="p">La faraono malĝojiĝis.</p>

         <p class="p">― Mi esploros la aferon ― respondis li ― kaj la tribunaloj estos justaj.</p>

         <p class="p">Sed dume mi bezonas kvin mil talentojn...</p>

         <p class="p">― Kie ni prenos ilin, sinjoro? ― ĝemis Dagon. ― Montru al ni
         via sankteco aĉetantojn, kaj ni vendos la tutan nian havon,
         por plenumi viajn ordonojn... Sed kie estas la aĉetantoj?... Eble nur la pastroj,
         kiuj taksos niajn riĉaĵojn je ridinda prezo kaj ne pagos
         kontante...</p>

         <p class="p">― Serĉu en Tiro, Sidono ― intermetis la sinjoro. ― Ĉiu el ĉi tiuj
         urboj ja povus prunti al ni ne nur kvin, sed eĉ cent mil
         talentojn...</p>

         <p class="p">― Tiro, Sidono!... ― ripetis Dagon. ― Hodiaŭ la tuta
	 Fenicio kolektas la oron kaj juvelojn, por page liberigi sin
	 de Asirianoj... En nia lando jam vagas senditoj de la reĝo
	 Assar kaj diras, ke se nur ĉiujare
         ni pagos malavare, la reĝo kaj satrapoj ne nur ne premegos nin, sed
         eĉ liveros al ni pli grandajn gajnojn, ol tiuj, kiujn ni havas nun dank'
         al la favoro de via sankteco kaj Egipto...</p>

         <p class="p">La monarĥo paliĝis kaj kunpremis la dentojn. La Feniciano rimarkis
         tion kaj rapide aldonis:</p>

         <p class="p">― Fine, por kio mi konsumas la tempon de via sankteco per mia
         malsaĝa babilado?... Estas ĉi tie, en Memfiso, la princo Hiram... Li
         povas pli bone klarigi ĉion al mia sinjoro, ĉar li estas saĝulo kaj membro
         de la plej alta konsilantaro de niaj urboj...</p>

         <p class="p">Ramzes viviĝis.</p>

         <p class="p">― Donu ĉi tien plej rapide Hiramon ― respondis li. ― Ĉar vi, Dagon,
         parolas kun mi ne kiel bankiero, sed kiel funebra ploristino.</p>

         <p class="p">La Feniciano ankoraŭ unu fojon ekfrapis la plankon per la frunto
         kaj demandis:</p>

         <p class="p">― Ĉu la respektinda Hiram ne povus tuj veni ĉi tien?... Vere,
         estas jam malfrue... Sed li tiel timas la pastrojn, ke li preferus nokte
         prezenti sian respektegon al via sankteco...</p>

         <p class="p">La faraono ekmordis la lipojn, sed konsentis. Li eĉ sendis kun la
         bankiero Tutmozison, por ke tiu konduku Hiramon en la palacon tra
         sekretaj eniroj.</p>

<hr>
<div class="footer">
<a href="VI.html">ĈAPITRO VI&nbsp;&gt;&gt;</a>
</div>
</body>
</html>
