<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>LA PREDIKANTO</title>
   </head>
   <body background="../bld/papero.jpg">
      <div class="header"><span class="header_left"><a href="libro_sen.html">&lt;&lt;&nbsp;SENTENCOJ</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">LA PREDIKANTO</h3>
      <div class="dist_chapter"></div>
      <h3 class="chapternr">1</h3>
      <p class="first_p">Vortoj de la Predikanto, filo de David, reĝo en Jerusalem.</p>
      <p class="p"><em class="versenr"> 2</em> Vantaĵo de vantaĵoj, diris la Predikanto; vantaĵo de vantaĵoj,
         ĉio estas vantaĵo.<em class="versenr"> 3</em> Kian profiton havas la homo de ĉiuj siaj
         laboroj, kiujn li laboras sub la suno?<em class="versenr"> 4</em> Generacio foriras kaj
         generacio venas, kaj la tero restas eterne.<em class="versenr"> 5</em> Leviĝas la suno kaj
         subiras la suno, kaj al sia loko ĝi rapidas, kaj tie ĝi leviĝas.<em class="versenr"> 6</em> Iras al sudo kaj reiras al nordo, turniĝas, turniĝas en sia
         irado la vento, kaj al siaj rondoj revenas la vento.<em class="versenr"> 7</em> Ĉiuj
         riveroj iras al la maro, sed la maro ne pleniĝas; al la loko, al
         kiu la riveroj alfluas, ili alfluas ĉiam denove.<em class="versenr"> 8</em> Ĉiuj aferoj
         estas lacigaj, ne povas homo tion eldiri; ne satiĝas la okulo de
         vidado, kaj ne pleniĝas la orelo de aŭdado.<em class="versenr"> 9</em> Kio estis, tio
         estos; kaj kio estis farata, tio estos farata; kaj ekzistas nenio
         nova sub la suno.<em class="versenr"> 10</em> Ekzistas io, pri kio oni diras: Vidu, ĉi tio
         estas nova; sed ĝi estis jam en la eterna tempo, kiu estis antaŭ
         ni.<em class="versenr"> 11</em> Ne restis memoro pri la antaŭuloj; kaj ankaŭ pri la
         posteuloj, kiuj estos, ne restos memoro ĉe tiuj, kiuj estos
         poste.
      </p>
      <p class="p"><em class="versenr"> 12</em> Mi, Predikanto, estis reĝo super Izrael en Jerusalem.<em class="versenr"> 13</em> Kaj
         mi decidis en mia koro esplori kaj ekzameni per la saĝo ĉion, kio
         fariĝas sub la ĉielo: ĉi tiun malfacilan okupon Dio donis al la
         homidoj, por ke ili turmentiĝu per ĝi.<em class="versenr"> 14</em> Mi vidis ĉiujn aferojn,
         kiuj fariĝas sub la suno; kaj jen, ĉio estas vantaĵo kaj
         entreprenoj ventaj.<em class="versenr"> 15</em> Kurbigitan oni ne povas rerektigi, kaj
         mankantan oni ne povas kalkuli.<em class="versenr"> 16</em> Mi meditis kun mia koro tiele:
         Jen mi kreskigis kaj multigis en mi sciencon pli ol ĉiuj, kiuj
         estis antaŭ mi en Jerusalem; kaj mia koro penetris multon da saĝo
         kaj scio.<em class="versenr"> 17</em> Sed kiam mi dediĉis mian koron, por ekkoni la
         saĝecon kaj ekkoni la malsaĝecon kaj sensencecon, mi eksciis, ke
         ankaŭ ĉi tio estas ventaĵo.<em class="versenr"> 18</em> Ĉar ĉe multe da saĝeco estas multe
         da zorgemeco; kaj, kiu plimultigas siajn sciojn, tiu plimultigas
         siajn dolorojn.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Mi diris en mia koro: Lasu, mi elprovos vin per ĝojo, kaj vi
         ĝuu bonon; sed jen ankaŭ ĉi tio estas vantaĵo.<em class="versenr"> 2</em> Pri la rido mi
         diris: Ĝi estas sensencaĵo! kaj pri la ĝojo: Kion ĝi havigas?<em class="versenr"> 3</em> Mi serĉis en mia koro, kiel plezurigi mian korpon per vino, kaj,
         dum mia koro min gvidas per saĝeco, sekvi ankaŭ malsaĝecon, ĝis
         mi ekvidos, kio estas bona por la homidoj, kion ili povus fari
         sub la ĉielo en la kalkulitaj tagoj de sia vivo.<em class="versenr"> 4</em> Mi entreprenis
         grandajn farojn: mi konstruis al mi domojn, mi plantis al mi
         vinberejojn;<em class="versenr"> 5</em> mi aranĝis al mi ĝardenojn kaj arbaretojn, kaj
         plantis en ili ĉiafruktajn arbojn;<em class="versenr"> 6</em> mi aranĝis al mi akvujojn,
         por akvumi el ili arbaretojn, kiuj kreskigas arbojn;<em class="versenr"> 7</em> mi akiris
         al mi sklavojn kaj sklavinojn, kaj domanojn mi havis; ankaŭ da
         bruto granda kaj malgranda mi havis pli multe, ol ĉiuj, kiuj
         estis antaŭ mi en Jerusalem;<em class="versenr"> 8</em> mi kolektis al mi ankaŭ arĝenton
         kaj oron, kaj juvelojn de reĝoj kaj landoj; mi havigis al mi
         kantistojn kaj kantistinojn, kaj plezurojn de homidoj, kaj
         multajn amantinojn.<em class="versenr"> 9</em> Kaj mi pligrandigis kaj plimultigis ĉion
         pli ol ĉiuj, kiuj estis antaŭ mi en Jerusalem, kaj mia saĝeco
         restis kun mi.<em class="versenr"> 10</em> Kaj ĉion, kion postulis miaj okuloj, mi ne
         rifuzis al ili; mi fortenis mian koron de nenia ĝojo, ĉar mia
         koro ĝojis pri ĉiuj miaj laboroj; kaj ĉi tio estis mia rekompenco
         por ĉiuj miaj laboroj.<em class="versenr"> 11</em> Kaj mi ekrigardis ĉiujn farojn, kiujn
         faris miaj manoj, kaj ĉiujn laborojn, kiujn mi plenumis, por fari
         ilin: kaj jen, ĉio estas vantaĵo kaj ventaĵo, kaj nenia profito
         estas de ili sub la suno.
      </p>
      <p class="p"><em class="versenr"> 12</em> Kaj mi turnis min, por rigardi saĝecon kaj malsaĝecon kaj
         sensencecon; ĉar kion povas fari homo, venonta post reĝo, en
         komparo kun tio, kion tiu jam antaŭ longe faris?<em class="versenr"> 13</em> Kaj mi vidis,
         ke havas superecon la saĝeco antaŭ la malsaĝeco, kiel havas
         superecon lumo antaŭ mallumo.<em class="versenr"> 14</em> La saĝulo havas siajn okulojn en
         la kapo, kaj la malsaĝulo iras en mallumo; sed mi ankaŭ eksciis,
         ke unu sorto atingas ilin ĉiujn.<em class="versenr"> 15</em> Kaj mi diris en mia koro:
         Ankaŭ min atingos tia sama sorto, kiel la malsaĝulon; por kio do
         mi estis pli saĝa? Kaj mi diris en mia koro, ke ankaŭ ĉi tio
         estas vantaĵo.<em class="versenr"> 16</em> Ĉar pri la saĝulo ne restos memoro eterne tiel
         same, kiel pri la malsaĝulo; en la tempoj estontaj ĉio estos
         forgesita. Kaj ho ve, mortas saĝulo egale kiel malsaĝulo!<em class="versenr"> 17</em> Kaj
         mi ekmalamis la vivon; ĉar abomenindaj estas por mi la faroj,
         kiuj fariĝas sub la suno, ĉar ĉio estas vantaĵo kaj ventaĵo.
      </p>
      <p class="p"><em class="versenr"> 18</em> Kaj mi ekmalamis ĉiun laboron, kiun mi laboris sub la suno;
         ĉar mi devos lasi ĝin al homo, kiu estos post mi.<em class="versenr"> 19</em> Kaj kiu
         scias, ĉu estos saĝa aŭ malsaĝa tiu, kiu ekposedos mian tutan
         laboron, pri kiu mi penis kaj streĉis mian saĝon sub la suno?
         Ankaŭ ĉi tio estas vantaĵo.<em class="versenr"> 20</em> Kaj mi decidis, ke mia koro atendu
         nenion de la tuta laboro, kiun mi laboris sub la suno.<em class="versenr"> 21</em> Ĉar
         ofte oni vidas homon, kiu laboras en saĝo, scienco, kaj talento,
         kaj li devas fordoni sian akiron al homo, kiu ne laboris por ĝi;
         ĉi tio ankaŭ estas vantaĵo kaj granda malbono.<em class="versenr"> 22</em> Kaj kio restas
         al la homo de lia tuta laborado kaj de la zorgoj de lia koro,
         kion li laboras sub la suno?<em class="versenr"> 23</em> Ĉar ĉiuj liaj tagoj estas
         suferoj, kaj liaj okupoj estas maltrankvileco; eĉ en la nokto ne
         trankviliĝas lia koro; ankaŭ ĉi tio estas vantaĵo.
      </p>
      <p class="p"><em class="versenr"> 24</em> Ne ekzistas alia bono por la homo, krom manĝi kaj trinki kaj
         igi sian animon ĝui plezuron de lia laborado; ankaŭ pri ĉi tio mi
         vidis, ke ĝi estas de la mano de Dio.<em class="versenr"> 25</em> Ĉar kiu povas manĝi, kaj
         kiu povas ĝui, sen Li?<em class="versenr"> 26</em> Ĉar al homo, kiu agas bone antaŭ Li, Li
         donas saĝon kaj scion kaj ĝojon, kaj al la pekulo Li donas la
         zorgemecon amasigi kaj kolekti, por poste transdoni al tiu, kiu
         agas bone antaŭ Dio; kaj ĉi tio estas vantaĵo kaj ventaĵo.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Por ĉio estas sezono, kaj tempo difinita estas por ĉiu afero
         sub la suno;<em class="versenr"> 2</em> estas tempo por naskiĝi, kaj tempo por morti;
         estas tempo por planti, kaj tempo por elŝiri la plantitaĵon;<em class="versenr"> 3</em> estas tempo por mortigi, kaj tempo por kuraci; estas tempo por
         detrui, kaj tempo por konstrui;<em class="versenr"> 4</em> estas tempo por plori, kaj
         tempo por ridi; estas tempo por ĝemi, kaj tempo por danci;<em class="versenr"> 5</em> estas tempo por disĵeti ŝtonojn, kaj tempo por kolekti ŝtonojn;
         estas tempo por ĉirkaŭbraki, kaj tempo por foriri de
         ĉirkaŭbrakado;<em class="versenr"> 6</em> estas tempo por serĉi, kaj tempo por perdi;
         estas tempo por konservi, kaj tempo por forĵeti;<em class="versenr"> 7</em> estas tempo
         por disŝiri, kaj tempo por kunkudri; estas tempo por silenti, kaj
         tempo por paroli;<em class="versenr"> 8</em> estas tempo por ami, kaj tempo por malami;
         estas tempo por milito, kaj tempo por paco.<em class="versenr"> 9</em> Kian profiton havas
         faranto de tio, kion li laboras?<em class="versenr"> 10</em> Mi vidis la penemecon, kiun
         Dio donis al la homidoj, por ke ili turmentiĝu per ĝi.<em class="versenr"> 11</em> Ĉion Li
         kreis bela ĝiatempe; kaj scion pri la mondo Li enmetis en ilian
         koron, sed tiel, ke homo ne povas kompreni la farojn, kiujn faris
         Dio de la komenco ĝis la fino.<em class="versenr"> 12</em> Mi scias, ke ekzistas nenia
         bono por ili, krom ĝoji kaj fari bonon en sia vivo.<em class="versenr"> 13</em> Kaj se
         homo manĝas kaj trinkas kaj ĝuas bonon de sia tuta laborado, tio
         estas dono de Dio.<em class="versenr"> 14</em> Mi scias, ke ĉio, kion faras Dio, restas
         eterne; al ĝi oni nenion povas aldoni, kaj de ĝi oni nenion povas
         depreni; kaj Dio tion faris, ke oni Lin timu.<em class="versenr"> 15</em> Kio fariĝis, tio
         ekzistas de longe; kaj kio estas fariĝonta, tio antaŭ longe jam
         estis, kaj Dio revokas pasintaĵon.
      </p>
      <p class="p"><em class="versenr"> 16</em> Ankoraŭ mi vidis sub la suno: en la loko de juĝo, ke tie estas
         maljusteco; en la loko de vero, ke tie estas malico.<em class="versenr"> 17</em> Mi diris
         en mia koro: Piulon kaj malpiulon juĝos Dio; ĉar estas tempo por
         ĉiu afero, kaj por ĉio, kio fariĝas tie.<em class="versenr"> 18</em> Mi diris en mia koro:
         Ĉi tio estas pri la homidoj, ke Dio ilin elprovu, kaj ke ili
         vidu, ke ili estas bruto per si mem.<em class="versenr"> 19</em> Ĉar la sorto de homidoj
         kaj la sorto de bruto estas sorto egala: kiel ĉi tiuj mortas,
         tiel mortas ankaŭ tiuj, kaj sama spirito estas en ĉiuj; kaj
         supereco de homo kontraŭ bruto ne ekzistas, ĉar ĉio estas
         vantaĵo.<em class="versenr"> 20</em> Ĉiuj iras al unu loko: ĉiuj fariĝis el polvo, kaj
         ĉiuj refariĝos polvo.<em class="versenr"> 21</em> Kiu scias, ĉu la spirito de homidoj
         leviĝas supren, kaj ĉu la spirito de bruto malleviĝas malsupren
         en la teron?<em class="versenr"> 22</em> Kaj mi ekvidis, ke ekzistas nenio pli bona, ol ke
         homo ĝuu plezuron de siaj faroj, ĉar tia estas lia sorto; ĉar kiu
         alkondukos lin, por vidi, kio estas post li?
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Kaj mi returniĝis, kaj mi vidis ĉiujn premojn, kiuj estas
         farataj sub la suno: kaj jen estas larmoj de prematoj, kaj ne
         ekzistas por ili konsolanto; kaj perforteco de la mano de iliaj
         premantoj, kaj ne ekzistas por ili konsolanto.<em class="versenr"> 2</em> Kaj mi trovis,
         ke la mortintoj, kiuj jam antaŭ longe mortis, estas pli feliĉaj
         ol la vivantoj, kiuj vivas ĝis nun;<em class="versenr"> 3</em> kaj pli feliĉa ol ili ambaŭ
         estas tiu, kiu ĝis nun ne ekzistis, kiu ne vidis la malbonajn
         farojn, kiuj estas farataj sub la suno.
      </p>
      <p class="p"><em class="versenr"> 4</em> Mi vidis ankaŭ, ke ĉia laboro kaj ĉia lerteco en la faroj estas
         nur konkurado de unu kontraŭ alia; kaj ankaŭ ĉi tio estas vantaĵo
         kaj ventaĵo.<em class="versenr"> 5</em> Malsaĝulo kunmetas siajn manojn, kaj formanĝas
         sian korpon.<em class="versenr"> 6</em> Pli bona estas plenmano da trankvilanimeco, ol
         ambaŭmano da penado kaj ventaĵo.
      </p>
      <p class="p"><em class="versenr"> 7</em> Kaj denove mi turniĝis, kaj vidis vantaĵon sub la suno:<em class="versenr"> 8</em> jen
         estas solulo, kaj neniun alian li havas; nek filon nek fraton li
         havas; kaj tamen ne havas finon lia laborado, kaj lia okulo ne
         povas satiĝi de riĉeco; por kiu do mi laboras kaj senigas mian
         animon de ĝuado? Ĉi tio ankaŭ estas vantaĵo kaj malbona afero.<em class="versenr"> 9</em> Pli bone estas al du ol al unu, ĉar ili havas bonan rekompencon
         por sia laborado.<em class="versenr"> 10</em> Ĉar se ili falos, unu levos la alian; sed ve
         al solulo, se li falos, kaj se ne estas alia, kiu lin levus.<em class="versenr"> 11</em> Ankaŭ se du kuŝiĝas, estas al ili varme; sed unu ― kiel li
         varmiĝos?<em class="versenr"> 12</em> Kaj se iu montros sin pli forta kontraŭ unu, tiam
         ambaŭ kontraŭstaros lin; eĉ fadeno triopigita ne baldaŭ
         disŝiriĝos.
      </p>
      <p class="p"><em class="versenr"> 13</em> Pli bona estas knabo malriĉa sed saĝa, ol reĝo maljuna sed
         malsaĝa, kiu jam ne povas akiri scion.<em class="versenr"> 14</em> Iu el malliberejo
         eliris, kaj fariĝis reĝo; alia por reĝeco naskiĝis, kaj tamen
         estas malriĉa.<em class="versenr"> 15</em> Mi vidis, ke ĉiu vivanto iras sub la suno kun
         la junulo: ĝi estas la alia, kiu okupos lian lokon.<em class="versenr"> 16</em> Senfina
         estas la popolo, antaŭ kiu li estis, kaj tamen la posteuloj ne
         ĝojos pri li; ankaŭ ĉi tio estas vantaĵo kaj ventaĵo.
      </p>
      <div class="dist_chapter"></div>
      <h3 class="chapternr">5</h3>
      <p class="first_p">Gardu vian piedon, kiam vi iros en la domon de Dio, kaj estu
         preta pli por aŭskultado, ol por oferdonado de malsaĝuloj; ĉar
         ili ne scias, ke ili agas malbone.<em class="versenr"> 2</em> Ne rapidu kun via buŝo, kaj
         via koro ne rapidu elparoli vorton antaŭ Dio, ĉar Dio estas en la
         ĉielo, kaj vi estas sur la tero; tial malmultaj estu viaj vortoj.<em class="versenr"> 3</em> Ĉar sonĝo prezentiĝas per multe da agado, kaj parolo de
         malsaĝulo konsistas el multe da vortoj.<em class="versenr"> 4</em> Kiam vi faros promeson
         al Dio, ne prokrastu ĝin plenumi; ĉar malagrablaj al Li estas
         malsaĝuloj: kion vi promesis, tion plenumu.<em class="versenr"> 5</em> Pli bone estas, ke
         vi ne faru promeson, ol fari promeson kaj ne plenumi.<em class="versenr"> 6</em> Ne
         permesu al via buŝo pekigi vian korpon, kaj ne diru al la sendito
         de Dio, ke ĝi estas eraro; kial fari, ke Dio koleru pro via
         parolo, kaj ke Li detruu la faron de viaj manoj?<em class="versenr"> 7</em> Ĉe multo da
         sonĝoj kaj vantaĵoj estas ankaŭ multe da vortoj; sed vi timu
         Dion.
      </p>
      <p class="p"><em class="versenr"> 8</em> Se premadon de malriĉulo kaj rompadon de justeco kaj honesteco
         vi vidas en lando, ne miru; ĉar pli alta kontrolas pli altan, kaj
         plej altaj ilin kontrolas.<em class="versenr"> 9</em> Kaj superecon en ĉio havas tiu
         lando, en kiu la reĝo servas al la tero.
      </p>
      <p class="p"><em class="versenr"> 10</em> Kiu amas monon, tiu ne satiĝos per mono; kaj kiu amas riĉecon,
         al tiu ĝi ne donos utilon: ankaŭ ĉi tio estas vantaĵo.<em class="versenr"> 11</em> Ju pli
         estas da havo, des pli multaj estas ĝiaj konsumantoj; kaj kian
         profiton havas ĝia mastro, krom vidi ĝin per siaj okuloj?<em class="versenr"> 12</em> Dolĉa estas la dormo de laboranto, ĉu li manĝas malmulte aŭ
         multe; sed trosateco ne lasas la riĉulon dormi.
      </p>
      <p class="p"><em class="versenr"> 13</em> Turmentan malbonon mi vidis sub la suno: riĉecon konservatan
         por la malutilo de ĝia propra mastro.<em class="versenr"> 14</em> Kaj pereas ĉi tiu riĉeco
         en malfavoraj cirkonstancoj; naskiĝas filo, kaj li nenion havas
         en la mano.<em class="versenr"> 15</em> Kiel li eliris el la ventro de sia patrino, tiel
         nuda li foriras, kiel li venis; kaj nenion li elportas el sia
         laboro, kion li povus porti en la mano.<em class="versenr"> 16</em> Kaj ĉi tio estas
         turmenta doloro, ke kiel li venis, tiel li foriras; kian do
         profiton li havas de tio, ke li laboras por la vento?<em class="versenr"> 17</em> Kaj
         ĉiujn siajn tagojn li konsumis en mallumo, en multe da ekscitiĝo,
         en malsano kaj malagrablaĵoj!
      </p>
      <p class="p"><em class="versenr"> 18</em> Jen, kion mi vidis: ke estas bone kaj bele manĝi kaj trinki
         kaj ĝui plezurojn de ĉiuj siaj laboroj, kiujn homo laboras sub la
         suno dum la tagoj de sia vivo, kiujn donis al li Dio; ĉar tio
         estas lia apartenaĵo.<em class="versenr"> 19</em> Kaj se al iu homo Dio donis riĉecon kaj
         havon, kaj donis al li la povon konsumi ilin kaj preni sian
         parton kaj ĝui plezuron de siaj laboroj, ĉi tio estas dono de
         Dio.<em class="versenr"> 20</em> Ĉar ne longe li memoros la tagojn de sia vivo; Dio donas
         al li ĝojon de lia koro.
      </p>
      <div class="dist_chapter"></div>
      <h3 class="chapternr">6</h3>
      <p class="first_p">Ekzistas malbono, kiun mi vidis sub la suno, kaj granda ĝi
         estas por la homo:<em class="versenr"> 2</em> se al iu homo Dio donas riĉecon kaj havon
         kaj honoron, kaj al lia animo mankas nenio, kion ajn li dezirus,
         sed Dio ne donas al li la povon konsumi ĝin, nur fremda homo ĝin
         konsumas ― ĉi tio estas vantaĵo kaj malfacila doloro.<em class="versenr"> 3</em> Se iu homo
         naskigus cent infanojn kaj vivus multajn jarojn kaj atingus
         profundan aĝon, sed lia animo ne ĝuus sate la havon, kaj eĉ bonan
         enterigon li ne havus ― tiam mi dirus: Pli feliĉa ol li estas
         abortito.<em class="versenr"> 4</em> Ĉar ĉi tiu vante venis kaj en mallumon foriris, kaj
         en mallumo kaŝiĝos lia nomo.<em class="versenr"> 5</em> Eĉ la sunon li ne vidis kaj ne
         konis ― al li estas pli trankvile ol al tiu.<em class="versenr"> 6</em> Kaj se tiu homo
         vivus du mil jarojn kaj la bonon ne ĝuus, ĉu ne al unu loko ĉiuj
         iros?<em class="versenr"> 7</em> Ĉiuj laboroj de homo estas por lia buŝo, kaj tamen lia
         animo ne estas satigebla.<em class="versenr"> 8</em> Kaj kian superecon havas la saĝulo
         antaŭ malsaĝulo, la inteligenta malriĉulo antaŭ aliaj vivaj
         estaĵoj?<em class="versenr"> 9</em> Pli bone estas vidi per la okuloj, ol imagi en la
         animo; ankaŭ ĉi tio estas vantaĵo kaj ventaĵo.
      </p>
      <p class="p"><em class="versenr"> 10</em> Kio ajn ekzistas, tio de longe havas nomon; kaj estas sciate,
         kia estas la homo, kaj ke li ne povas juĝe batali kun Tiu, kiu
         estas pli forta ol li.<em class="versenr"> 11</em> Ĉar ekzistas multe da aferoj, kiuj
         plimultigas la vantaĵon; kian do superecon havas la homo?<em class="versenr"> 12</em> Ĉar
         kiu scias, kio estas bona por la homo dum la tagoj de lia vanta
         vivo, kiun li pasigas kiel ombro? kaj kiu diros al la homo, kio
         estos post li sub la suno?
      </p>
      <div class="dist_chapter"></div>
      <h3 class="chapternr">7</h3>
      <p class="first_p">Pli bona estas bona nomo, ol bona oleo; kaj la tago de la morto
         estas pli bona, ol la tago de la naskiĝo.<em class="versenr"> 2</em> Pli bone estas iri en
         domon de funebro, ol iri en domon de festenado; ĉar morto estas
         la fino de ĉiu homo, kaj la vivanto notos ĉi tion en sia koro.<em class="versenr"> 3</em> Pli bona estas plendo, ol rido; ĉar ĉe malĝojo de la vizaĝo
         pliboniĝas la koro.<em class="versenr"> 4</em> La koro de saĝuloj estas en domo de
         funebro, kaj la koro de malsaĝuloj en domo de ĝojo.<em class="versenr"> 5</em> Pli bone
         estas aŭskulti riproĉon de saĝulo, ol aŭskulti kanton de
         malsaĝuloj.<em class="versenr"> 6</em> Ĉar simila al la kraketado de dornoj sub poto estas
         la ridado de la malsaĝuloj; kaj vantaĵo ĝi estas.<em class="versenr"> 7</em> Ĉar
         perforteco forprenas la saĝon de saĝulo, kaj la prudenton
         malbonigas donaco.<em class="versenr"> 8</em> La fino de afero estas pli bona, ol ĝia
         komenco; pacienculo estas pli bona, ol malhumilulo.<em class="versenr"> 9</em> Ne rapidu
         koleri en via spirito; ĉar koleremeco loĝas en la brusto de
         malsaĝuloj.<em class="versenr"> 10</em> Ne diru: Kial la antaŭaj tagoj estis pli bonaj, ol
         la nunaj? ĉar ne el saĝeco vi ĉi tion demandus.<em class="versenr"> 11</em> Bona estas
         saĝeco kune kun hereda havo, kaj ĝi estas profita al tiuj, kiuj
         vidas la sunon.<em class="versenr"> 12</em> Ĉar la saĝeco estas ŝirmo tiel same, kiel mono
         estas ŝirmo; sed la supereco de scienco konsistas en tio, ke la
         saĝeco donas vivon al sia posedanto.<em class="versenr"> 13</em> Rigardu la faron de Dio;
         ĉar kiu povas tion rektigi, kion Li kurbigis?<em class="versenr"> 14</em> En la tago de
         bonstato uzu la bonstaton, kaj en la tago de malfeliĉo atendu: ĉi
         tion kaj tion aranĝis Dio, por ke la homo nenion komprenu post
         Li.
      </p>
      <p class="p"><em class="versenr"> 15</em> Ĉion tion mi vidis en miaj vantaj tagoj: okazas, ke virtulo
         pereas ĉe sia virteco, kaj okazas, ke malvirtulo longe vivas ĉe
         sia malvirteco.<em class="versenr"> 16</em> Ne estu tro virta, kaj ne rezonu tro multe:
         kial vi devas vin konfuzi?<em class="versenr"> 17</em> Ne malvirtu tro multe, kaj ne estu
         senprudenta: kial vi devas morti ne en via tempo?<em class="versenr"> 18</em> Bone estas,
         se vi tenos vin je unu afero kaj ankaŭ de alia afero vi ne
         forprenos vian manon; ĉar tiu, kiu timas Dion, penas plaĉi al
         ĉiuj.
      </p>
      <p class="p"><em class="versenr"> 19</em> La saĝeco faras la saĝulon pli forta, ol dek potenculoj en la
         urbo.<em class="versenr"> 20</em> Ĉar ne ekzistas sur la tero virtulo, kiu farus nur bonon
         kaj ne pekus.<em class="versenr"> 21</em> Ne ĉiujn vortojn, kiujn oni diras, atentu en via
         koro, por ke vi ne aŭdu vian sklavon malbenanta vin:<em class="versenr"> 22</em> ĉar
         multajn fojojn konsciis via koro, ke ankaŭ vi malbenis aliajn.
      </p>
      <p class="p"><em class="versenr"> 23</em> Ĉion ĉi tion mi provis per mia saĝo; mi diris al mi: Mi akiru
         saĝon; tamen ĝi estas malproksima de mi.<em class="versenr"> 24</em> Kio estas malproksima
         kaj tre profunda, kiu tion komprenos?<em class="versenr"> 25</em> Mi turnis min kun mia
         koro, por ekkoni, esplori, kaj traserĉi saĝecon kaj prudenton,
         kaj ekscii, ke la malvirteco estas malsaĝeco kaj ke la senscieco
         estas sensenca.<em class="versenr"> 26</em> Kaj mi trovas, ke pli malbona ol la morto
         estas la virino, kiu estas kaptilo, kaj kies koro estas reto, kaj
         kies manoj estas katenoj; tiu, kiu plaĉas al Dio, sin savos de
         ŝi, sed pekulo estos kaptita de ŝi.<em class="versenr"> 27</em> Jen, kion mi trovis, diris
         la Predikanto: oni devas kunigi unu fakton kun alia, por veni al
         konkludo.<em class="versenr"> 28</em> Jen, kion ankoraŭ serĉis mia animo kaj ne trovis:
         viron unu inter mil mi trovis, sed virinon inter ĉiuj mi tute ne
         trovis.<em class="versenr"> 29</em> Nur ĉi tion mi trovis, ke Dio kreis la homon virtema;
         sed la homoj fordonis sin al multaj artifikoj.
      </p>
      <div class="dist_chapter"></div>
      <h3 class="chapternr">8</h3>
      <p class="first_p">Kiu estas simila al saĝulo? kaj kiu komprenas la sencon de la
         aferoj? Saĝeco de homo lumigas lian vizaĝon, kaj la maldelikateco
         de lia vizaĝo ŝanĝiĝas.<em class="versenr"> 2</em> Mi diras: La reĝan ordonon plenumu, pro
         la ĵuro farita antaŭ Dio.<em class="versenr"> 3</em> Ne rapidu foriri de antaŭ li, kaj ne
         estu persistema en malbona afero; ĉar ĉion, kion li volos, li
         povos fari.<em class="versenr"> 4</em> Ĉar la vorto de reĝo estas potenca; kaj kiu povas
         diri al li: Kion vi faras?<em class="versenr"> 5</em> Kiu plenumas la ordonon, tiu spertos
         nenion malbonan; tempon kaj manieron de agado scias la koro de
         saĝulo.<em class="versenr"> 6</em> Ĉar por ĉiu afero estas ĝia tempo kaj ĝia maniero; kaj
         granda estas por la homo la malbono de tio,<em class="versenr"> 7</em> ke li ne scias, kio
         estos; ĉar kiu diros al vi, kiel estos?<em class="versenr"> 8</em> Neniu homo povas regi
         la venton kaj reteni la venton, neniu povas regi la tagon de la
         morto; ne ekzistas forpermeso en tiu milito, kaj malvirteco ne
         savas sian faranton.<em class="versenr"> 9</em> Ĉion ĉi tion mi vidis, kaj mi atentis ĉiun
         aferon, kiu estas farata sub la suno, kaj tiun tempon, en kiu
         homo regas homon al lia malbono.
      </p>
      <p class="p"><em class="versenr"> 10</em> Kaj ankaŭ mi vidis, ke oni enterigis malvirtulojn, kiuj
         venadis kaj eliradis el la sankta loko, kaj kiuj estis forgesitaj
         en la urbo, kie ili tiel agis; kaj ĉi tio ankaŭ estas vantaĵo.<em class="versenr"> 11</em> Ĉar ne baldaŭ estas farata juĝo kontraŭ malbonaj faroj, tial
         plene kuraĝas la koro de homidoj fari malbonon.<em class="versenr"> 12</em> Kvankam pekulo
         faras malbonon cent fojojn, kaj Dio estas pacienca al li, tamen
         mi scias, ke estos bone al tiuj, kiuj timas Dion, kiuj respektas
         Lin.<em class="versenr"> 13</em> Kaj ne estos bone al malvirtulo, kaj ne tenos sin longe,
         simile al ombro, tiu, kiu ne timas Dion.<em class="versenr"> 14</em> Ekzistas vantaĵo, kiu
         fariĝas sur la tero: ekzistas virtuloj, al kiuj fariĝas tio sama,
         kio fariĝas al malvirtuloj; kaj ekzistas malvirtuloj, al kiuj
         fariĝas tio sama, kio al la virtuloj; kaj mi diris al mi, ke
         ankaŭ ĉi tio estas vantaĵo.<em class="versenr"> 15</em> Kaj mi eklaŭdis la gajecon, ĉar ne
         ekzistas io pli bona por homo sub la suno, ol manĝi, trinki, kaj
         gaji, kaj ke ĉi tio akompanu lin en liaj laboroj en la tagoj de
         lia vivo, kiujn donis al li Dio sub la suno.
      </p>
      <p class="p"><em class="versenr"> 16</em> Kiam mi direktis mian koron, por ekkoni saĝecon, kaj por
         ĉirkaŭrigardi la aferojn, kiuj estas farataj sur la tero
         tiamaniere, ke nek tage nek nokte homo vidas dormon sur siaj
         okuloj; kaj kiam mi rigardis ĉiujn farojn de Dio:<em class="versenr"> 17</em> tiam mi
         trovis, ke homo ne povas kompreni la aferojn, kiuj fariĝas sub la
         suno; kiom ajn la homo penus esplori, li ne komprenos; kaj se eĉ
         saĝulo diras, ke li scias, li tamen ne povas kompreni.
      </p>
      <div class="dist_chapter"></div>
      <h3 class="chapternr">9</h3>
      <p class="first_p">Al ĉio ĉi tio mi direktis mian koron, por esplori ĉion ĉi tion,
         ke la virtuloj kaj saĝuloj kaj iliaj faroj estas en la mano de
         Dio; kaj nek amon nek malamon scias la homo, kaj nenion, kio lin
         atendas.<em class="versenr"> 2</em> Al ĉiuj estas la sama sorto: al la virtulo kaj al la
         malvirtulo, al la bona kaj pura kaj al la malpura, al la
         oferfaranto kaj al tiu, kiu ne oferfaras, al la bonulo kaj al la
         pekulo, al la ĵuranto kaj al tiu, kiu timas ĵuron.<em class="versenr"> 3</em> Ĉi tio estas
         malbona en ĉio, kio fariĝas sub la suno, ke la sama sorto
         ekzistas por ĉiuj, kaj la koro de la homidoj estas plena de
         malbono, kaj sensencaĵo estas en ilia koro dum ilia vivado, kaj
         poste ili transiras al la mortintoj.<em class="versenr"> 4</em> Ĉar kiu troviĝas inter la
         vivuloj, tiu havas ankoraŭ esperon; ĉar eĉ al hundo vivanta estas
         pli bone, ol al leono mortinta.<em class="versenr"> 5</em> Ĉar la vivantoj scias, ke ili
         mortos; kaj la mortintoj scias nenion, kaj por ili jam ne
         ekzistas rekompenco, ĉar la memoro pri ili estas forgesita.<em class="versenr"> 6</em> Kaj
         ilia amo, kaj ilia malamo, kaj ilia ĵaluzo jam de longe
         malaperis; kaj jam por neniam ili havas partoprenon en io, kio
         fariĝas sub la suno.
      </p>
      <p class="p"><em class="versenr"> 7</em> Iru, manĝu ĝoje vian panon, kaj trinku kun gaja koro vian
         vinon, se Dio favoris viajn aferojn.<em class="versenr"> 8</em> En ĉiu tempo viaj vestoj
         estu blankaj, kaj oleo ne manku sur via kapo.<em class="versenr"> 9</em> Ĝuu la vivon kun
         la edzino, kiun vi amas en la tempo de via tuta vanta vivo, kaj
         kiun Dio donis al vi por ĉiuj viaj vantaj tagoj; ĉar ĉi tio estas
         via apartenaĵo en via vivo, kaj en viaj laboroj, kiujn vi laboris
         sub la suno.<em class="versenr"> 10</em> Kion ajn via mano povas fari laŭ via forto, tion
         faru; ĉar ekzistas nek faro, nek kalkulo, nek scio, nek saĝo, en
         Ŝeol, kien vi iros.
      </p>
      <p class="p"><em class="versenr"> 11</em> Aliflanke mi vidis sub la suno, ke ne de la rapiduloj dependas
         la kuro, ne de la fortuloj dependas la milito, kaj ne la saĝuloj
         havas panon, kaj ne la talentuloj havas riĉecon, kaj ne la
         kompetentuloj trovas aprobon; nur de la tempo kaj okazo ili ĉiuj
         dependas.<em class="versenr"> 12</em> Ĉar eĉ ne scias la homo sian sorton; kiel fiŝoj,
         kaptitaj en pereigan reton, kaj kiel birdoj, implikiĝintaj en
         kaptilon, tiel kaptiĝas la homoj en tempo malbona, kiam ĝi atakas
         ilin neatendite.
      </p>
      <p class="p"><em class="versenr"> 13</em> Ankaŭ jenan saĝaĵon mi vidis sub la suno, kaj ĝi ŝajnis al mi
         granda:<em class="versenr"> 14</em> estis urbo malgranda, kaj malmulte da homoj ĝi havis;
         venis al ĝi granda reĝo, kaj sieĝis ĝin, kaj konstruis ĉirkaŭ ĝi
         grandajn sieĝajn fortikaĵojn;<em class="versenr"> 15</em> sed troviĝis en ĝi homo malriĉa
         sed saĝa, kaj li savis la urbon per sia saĝeco; tamen neniu
         rememoris tiun malriĉan homon.<em class="versenr"> 16</em> Kaj mi diris: Pli bona estas
         saĝo ol forto, tamen la saĝo de malriĉulo estas malrespektata,
         kaj liaj vortoj ne estas aŭdataj.
      </p>
      <p class="p"><em class="versenr"> 17</em> La vortoj de saĝuloj, trankvile aŭskultitaj, estas pli bonaj
         ol la kriado de reganto inter malsaĝuloj.<em class="versenr"> 18</em> Pli bona estas saĝo,
         ol militaj instrumentoj; kaj unu pekulo pereigas multe da bono.
      </p>
      <div class="dist_chapter"></div>
      <h3 class="chapternr">10</h3>
      <p class="first_p">Venenaj muŝoj putrigas kaj haladzigas la oleon de parfumisto;
         pli ŝatata ol saĝo kaj honoro ofte estas malgranda malsaĝaĵo.<em class="versenr"> 2</em> La koro de saĝulo estas ĉe lia dekstra flanko, kaj la koro de
         malsaĝulo ĉe lia maldekstra.<em class="versenr"> 3</em> Kaj eĉ en la vojo, laŭ kiu iras
         malsaĝulo, mankas al li saĝo, kaj al ĉiu li diras, ke li estas
         malsaĝulo.<em class="versenr"> 4</em> Se atakos vin kolero de reganto, ne forlasu vian
         lokon, ĉar mildeco pardonigas eĉ grandajn krimojn.<em class="versenr"> 5</em> Ekzistas
         malbono, kiun mi vidis sub la suno; ĝi estas kvazaŭ eraro,
         venanta de la reganto:<em class="versenr"> 6</em> senscieco estas metata tre alte, kaj la
         riĉuloj sidas malalte.<em class="versenr"> 7</em> Mi vidis sklavojn sur ĉevaloj, kaj
         princojn, irantajn piede, kiel sklavoj.<em class="versenr"> 8</em> Kiu fosas kavon, tiu
         falos en ĝin; kaj kiu detruas muron, tiun mordos serpento.<em class="versenr"> 9</em> Kiu
         transmovas ŝtonojn, tiu faras al si difekton per streĉo; kaj kiu
         hakas lignon, tiu sin vundas per ĝi.<em class="versenr"> 10</em> Se malakriĝis la hakilo,
         kaj oni ne akrigas la tranĉan flankon, oni devas streĉi la
         fortojn; kaj la ĉefaĵo estas prepari ĉion saĝe.<em class="versenr"> 11</em> Se mordis la
         serpento sen kuracparolo, tiam jam ne utilas kuracparolanto.<em class="versenr"> 12</em> Vortoj el buŝo de saĝulo estas agrablaj, sed la buŝo de malsaĝulo
         lin mem pereigas.<em class="versenr"> 13</em> La komenco de la parolo de lia buŝo estas
         malsaĝaĵo, kaj la fino de lia parolo estas abomeninda sensencaĵo.<em class="versenr"> 14</em> Malsaĝulo multe parolas, kvankam homo ne scias, kio estos; kaj
         kio estos post li? kiu ĉi tion diros al li?<em class="versenr"> 15</em> Penado de
         malsaĝuloj lacigas ĉiun, kiu ne scias eĉ la vojon al la urbo.<em class="versenr"> 16</em> Ve al vi, ho lando, se via reĝo estas infano kaj viaj princoj
         manĝas frue!<em class="versenr"> 17</em> Feliĉa vi estas, ho lando, se via reĝo estas de
         nobla deveno kaj viaj princoj manĝas en ĝusta tempo, por fortiĝi,
         ne por festeni!<em class="versenr"> 18</em> De mallaboremeco falos la plafono; kaj, se oni
         mallevas la manojn, tramalsekiĝas la domo.<em class="versenr"> 19</em> Por plezuro oni
         aranĝas festenojn, kaj vino gajigas la vivon, kaj mono respondas
         por ĉio.<em class="versenr"> 20</em> Eĉ en viaj pensoj ne malbenu la reĝon, kaj en via
         dormoĉambro ne malbenu riĉulon; ĉar birdo ĉiela transportos vian
         voĉon, kaj flugila estaĵo eldiros vian parolon.
      </p>
      <div class="dist_chapter"></div>
      <h3 class="chapternr">11</h3>
      <p class="first_p">Elsendu vian panon sur la akvon; ĉar post longa tempo vi ĝin
         retrovos.<em class="versenr"> 2</em> Donu parton al sep, kaj eĉ al ok, ĉar vi ne scias, ĉu
         ne estos malfeliĉo sur la tero.<em class="versenr"> 3</em> Kiam la nuboj pleniĝos, ili
         verŝos pluvon sur la teron, kaj se falos arbo suden aŭ norden, ĝi
         tie restos, kien ĝi falis.<em class="versenr"> 4</em> Kiu observas la venton, tiu ne
         semos; kaj kiu rigardas la nubojn, tiu ne rikoltos.<em class="versenr"> 5</em> Kiel vi ne
         scias, kian vojon iros la vento, kaj kiel formiĝas la ostoj en la
         ventro de gravedulino, tiel vi ne povas scii la faron de Dio, kiu
         ĉion faras.<em class="versenr"> 6</em> Matene semu vian semon, kaj vespere via mano ne
         ripozu; ĉar vi ne scias, ĉu tio aŭ alio estos pli ĝusta, aŭ ĉu
         ambaŭ egale estos bonaj.<em class="versenr"> 7</em> Agrabla estas la lumo, kaj bone estas
         al la okuloj vidi la sunon.<em class="versenr"> 8</em> Ĉar se eĉ multajn jarojn homo
         vivus, li ĝoju en ili ĉiuj; kaj li memoru pri la tagoj mallumaj,
         ĉar estos multe da ili; ĉio, kio venos, estas vantaĵo.
      </p>
      <p class="p"><em class="versenr"> 9</em> Ĝoju, junulo, en via infaneco; kaj via koro ĝuu plezuron en la
         tagoj de via juneco, kaj iru, kien kondukas vin via koro kaj kien
         rigardas viaj okuloj; sed sciu, ke pri ĉio ĉi tio Dio venigos vin
         al juĝo.<em class="versenr"> 10</em> Tial forpelu malĝojon de via koro, kaj forigu
         malagrablaĵon de via korpo; ĉar la infaneco kaj la juneco estas
         vantaĵo.
      </p>
      <div class="dist_chapter"></div>
      <h3 class="chapternr">12</h3>
      <p class="first_p">Kaj memoru vian Kreinton en la tagoj de via juneco, dum ankoraŭ
         ne venis la tagoj de malbono, kaj ne venis la jaroj, pri kiuj vi
         diros: Mi ne havas plezuron de ili;<em class="versenr"> 2</em> dum ne mallumiĝis la suno,
         la lumo, la luno, kaj la steloj, kaj ne revenis nuboj post la
         pluvo;<em class="versenr"> 3</em> en la tago, kiam ektremos la gardantoj de la domo, kaj
         malfortiĝos la militantoj, kaj ĉesos mueli la muelantinoj, ĉar
         estos malmulte da ili, kaj senvidiĝos la rigardantinoj tra la
         fenestroj;<em class="versenr"> 4</em> kaj fermitaj estos la pordoj al la strato, kiam
         eksilentos la sonado de la muelŝtono; kaj homo leviĝados laŭ la
         krio de birdo, kaj mallaŭtiĝos la sonoj de kantoj;<em class="versenr"> 5</em> kaj altaĵojn
         ili ektimos, kaj sur la vojo aperos teruroj, kaj ekfloros la
         migdalarbo, kaj peziĝos la lokusto, kaj malaperos deziro: tiam
         homo foriros en sian eternan domon, kaj sur la strato marŝos
         plorantoj;<em class="versenr"> 6</em> ĝis disŝiriĝos la arĝenta ĉeneto, rompiĝos la ora
         lampeto, rompiĝos la kruĉo ĉe la fonto, kaj falos la rado en la
         puton;<em class="versenr"> 7</em> kaj la polvo refariĝos tero, kiel ĝi estis, kaj la
         spirito reiros al Dio, kiu ĝin donis.<em class="versenr"> 8</em> Vantaĵo de vantaĵoj,
         diris la Predikanto; ĉio estas vantaĵo.
      </p>
      <p class="p"><em class="versenr"> 9</em> Krom tio, ke la Predikanto estis saĝulo, li ankoraŭ instruis
         scion al la popolo; li ĉion pesis, esploris, kaj verkis multe da
         sentencoj.<em class="versenr"> 10</em> Penis la Predikanto trovi agrablajn parolojn, kaj
         li skribis ĝuste vortojn de vero.
      </p>
      <p class="p"><em class="versenr"> 11</em> La paroloj de saĝuloj estas kiel akraj pintoj, kaj kiel
         enbatitaj najloj estas la vortoj de publikaj parolistoj; ili
         estas donitaj de unu paŝtisto.<em class="versenr"> 12</em> Kaj krom tio, mia filo, akceptu
         mian instruon, ke se oni volus verki multajn librojn, ne estus
         fino, kaj multe legi lacigas la korpon.
      </p>
      <p class="p"><em class="versenr"> 13</em> Ni aŭskultu la finon de ĉio: timu Dion, kaj plenumu Liajn
         ordonojn, ĉar ĉi tio estas ĉio por la homo.<em class="versenr"> 14</em> Ĉar ĉiun faron Dio
         venigos al juĝo, eĉ ĉion kaŝitan, ĉu ĝi estas bona aŭ malbona.
      </p>
      <hr>
      <div class="footer"><a href="libro_alt.html">ALTA KANTO&nbsp;&gt;&gt;</a></div>
   </body>
</html>