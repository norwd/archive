<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>MIĤA</title>
   </head>
   <body background="../bld/papero.jpg">
      <div class="header"><span class="header_left"><a href="libro_jon.html">&lt;&lt;&nbsp;JONA</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">MIĤA</h3>
      <div class="dist_chapter"></div>
      <h3 class="chapternr">1</h3>
      <p class="first_p">Vorto de la Eternulo, kiu aperis al Miĥa, la Moreŝetano, en la
         tempo de Jotam, Aĥaz, kaj Ĥizkija, reĝoj de Judujo, kaj kiun li
         viziis pri Samario kaj Jerusalem.
      </p>
      <p class="p"><em class="versenr"> 2</em> Aŭskultu, ĉiuj popoloj, atentu, ho tero, kaj ĉio, kio estas sur
         ĝi! La Sinjoro, la Eternulo, estu atestanto kontraŭ vi, la
         Sinjoro el Sia sankta templo.<em class="versenr"> 3</em> Ĉar jen la Eternulo eliras el Sia
         loko, iras kaj paŝas sur la altaĵoj de la tero.<em class="versenr"> 4</em> Kaj fandiĝas la
         montoj sub Li, kaj la valoj disfendiĝas, kiel vakso antaŭ fajro,
         kiel akvo, falanta de krutaĵo.<em class="versenr"> 5</em> Ĉio ĉi tio estas pro la krimo de
         Jakob kaj pro la pekoj de la domo de Izrael. Kiu krimigis
         Jakobon? ĉu ne Samario? Kiu aranĝis la altaĵojn de Judujo? ĉu ne
         Jerusalem?<em class="versenr"> 6</em> Tial Mi faros Samarion ŝtonamaso sur la kampo, por
         plantado de vinberoj; Mi disĵetos ĝiajn ŝtonojn en la valon kaj
         nudigos ĝiajn fundamentojn.<em class="versenr"> 7</em> Ĉiuj ĝiaj idoloj estos disbatitaj,
         ĉiuj ĝiaj promalĉastaj donacoj estos forbruligitaj per fajro, kaj
         ĉiujn ĝiajn statuojn Mi ruinigos; ĉar per promalĉastaj donacoj ĝi
         ilin aranĝis, kaj promalĉastaj donacoj ili fariĝos denove.<em class="versenr"> 8</em> Pri
         tio mi ploras kaj ĝemas, iras senŝue kaj nude; mi krias plende,
         kiel la ŝakaloj, kaj estas malgaja, kiel la strutoj.<em class="versenr"> 9</em> Ĉar
         senespera estas ĝia plago, ĝi venis ĝis Judujo, atingis ĝis la
         pordego de mia popolo, ĝis Jerusalem.<em class="versenr"> 10</em> Ne diru tion en Gat, ne
         ploru laŭte; en Bet-Leafra rulu vin en cindro.<em class="versenr"> 11</em> Foriru, ho
         loĝantino de Ŝafir, en nudeco kaj honto; ne eliros la loĝantino
         de Caanan; la plorado en Bet-Ecel ne permesos al vi tie halti.<em class="versenr"> 12</em> Afliktiĝas pri sia bono la loĝantino de Marot; ĉar malfeliĉo
         venis de la Eternulo al la pordego de Jerusalem.<em class="versenr"> 13</em> Jungu al la
         ĉaro kurĉevalojn, ho loĝantino de Laĥiŝ; vi estas la komenco de
         pekoj de la filino de Cion, ĉar ĉe vi oni trovis la krimojn de
         Izrael.<em class="versenr"> 14</em> Tial vi sendos donacojn en Moreŝet-Gaton; sed la domoj
         de Aĥzib trompos la reĝojn de Izrael.<em class="versenr"> 15</em> Mi alkondukos al vi
         ankoraŭ la posedonton, ho loĝantino de Mareŝa; ĝis Adulam venos
         la gloro de Izrael.<em class="versenr"> 16</em> Detondu viajn harojn kaj razu vin pro viaj
         amataj filoj; larĝigu vian kalvon kiel aglo, ĉar ili estos
         forkaptitaj for de vi.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Ve al tiuj, kiuj meditas pri pekoj kaj intencas malbonagojn sur
         sia kuŝejo, por plenumi ilin matene, kiam ilia mano havas forton.<em class="versenr"> 2</em> Ili ekdeziras kampojn kaj rabas ilin, domojn kaj forprenas
         ilin; ili premas homon kaj lian domon, viron kaj lian posedaĵon.<em class="versenr"> 3</em> Tial tiele diras la Eternulo: Jen Mi entreprenas kontraŭ tiu
         gento tian malbonon, de kiu vi ne liberigos vian kolon kaj ne
         iros kun levita kapo; ĉar tio estos tempo malfacila.<em class="versenr"> 4</em> En tiu
         tempo oni parolos pri vi parabolon, kaj oni prikantos vin per
         plorkanto, dirante: Ni estas tute ruinigitaj; la posedaĵo de mia
         popolo transiris al alia; kiamaniere povas reveni al ni niaj
         kampoj, se ili jam estas disdividitaj!<em class="versenr"> 5</em> Tial oni ne mezuros por
         vi per ŝnuro terpecon lote en la komunumo de la Eternulo.<em class="versenr"> 6</em> Ne
         prediku, ho predikantoj; oni ne devas prediki al tiuj, kiuj ne
         volas eviti malhonoron.<em class="versenr"> 7</em> Ho, la tiel nomata domo de Jakob! ĉu
         malgrandiĝis la spirito de la Eternulo? ĉu tiaj estas Liaj agoj?
         Ĉu ne estas bonfaraj Miaj vortoj por tiu, kiu kondutas ĝuste?<em class="versenr"> 8</em> Sed Mia popolo leviĝis kiel malamiko; vi rabas la supran kaj la
         malsupran vestojn de la trankvilaj preterirantoj, kvazaŭ ili
         revenus de batalo.<em class="versenr"> 9</em> La virinojn de Mia popolo vi elpelas el
         iliaj amataj loĝejoj; de iliaj junaj infanoj vi forprenas por
         ĉiam Mian ornamon.<em class="versenr"> 10</em> Leviĝu kaj foriru, ĉar ĉi tie vi ne havos
         ripozon; pro sia malpureco la lando estos kruele ruinigita.<em class="versenr"> 11</em> Se
         iu falsanimulo elpensus mensogon, kaj dirus: Mi predikos al vi
         pri vino kaj ebriigaĵo, li estus ĝusta predikanto por ĉi tiu
         popolo.
      </p>
      <p class="p"><em class="versenr"> 12</em> Tamen Mi kolektos vin tutan, ho Jakob, Mi kolektos la restaĵon
         de Izrael, Mi kunigos ilin kiel ŝafojn en ŝafejo; kiel grego en
         gregejo ili ekbruos de multhomeco.<em class="versenr"> 13</em> Murrompanto iros antaŭ ili;
         ili trarompos la baron, trapasos la pordegon, kaj eliros el ĝi;
         ilia reĝo iros antaŭ ili, kaj la Eternulo estos ilia
         antaŭgvidanto.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Mi diris: Aŭskultu, ho ĉefoj de Jakob kaj estroj de la domo de
         Izrael! Vi devas ja scii la juron;<em class="versenr"> 2</em> tamen vi malamas la bonon,
         amas la malbonon; vi deŝiras de ili ilian haŭton kaj la karnon de
         iliaj ostoj.<em class="versenr"> 3</em> Kaj kiam ili manĝas la karnon de mia popolo,
         deŝiras de ili ilian haŭton, rompas kaj dispecigas iliajn ostojn
         kvazaŭ por poto kaj la karnon kvazaŭ por kaldrono:<em class="versenr"> 4</em> tiam ili
         krios al la Eternulo; sed Li ne respondos al ili, Li kaŝos antaŭ
         ili Sian vizaĝon en tiu tempo, ĉar ili faris siajn malbonajn
         agojn.<em class="versenr"> 5</em> Tiele diras la Eternulo pri la profetoj, kiu erarigas
         mian popolon, kiuj mordas per siaj dentoj kaj predikas pacon, kaj
         kontraŭ tiu, kiu ne donas ion en ilian buŝon, ili predikas
         militon:<em class="versenr"> 6</em> Tial estos ĉe vi nokto, sed ne vizioj, mallumo, sed ne
         antaŭdiroj; subiros la suno super la profetoj, kaj mallumiĝos
         super ili la tago.<em class="versenr"> 7</em> Hontos tiuj viziistoj, mokindaj fariĝos la
         antaŭdiristoj, kaj ili ĉiuj fermos sian buŝon; ĉar ili ne havas
         respondon de Dio.<em class="versenr"> 8</em> Sed mi estas plena de forto de la spirito de
         la Eternulo, de praveco kaj kuraĝo, por montri al Jakob lian
         krimon kaj al Izrael lian pekon.<em class="versenr"> 9</em> Aŭskultu ĉi tion, ho ĉefoj de
         la domo de Jakob kaj estroj de la domo de Izrael, kiuj abomenas
         juron kaj kurbigas ĉion rektan,<em class="versenr"> 10</em> kiuj konstruas Cionon per
         sango kaj Jerusalemon per maljustaĵoj.<em class="versenr"> 11</em> Ĝiaj ĉefoj juĝas pro
         subaĉeto, ĝiaj pastroj instruas pro pago, kaj ĝiaj profetoj
         antaŭdiras pro mono; tamen ili apogas sin sur la Eternulo, kaj
         diras: La Eternulo estas ja meze de ni, ne trafos nin malfeliĉo.<em class="versenr"> 12</em> Tial pro vi Cion estos plugita kiel kampo, Jerusalem fariĝos
         ruinaĵo, kaj la monto de la templo fariĝos arbara altaĵo.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Sed iam en la tempo estonta la monto de la domo de la Eternulo
         staros kiel ĉefo inter la montoj, kaj ĝi estos pli alta ol ĉiuj
         altaĵoj; kaj fluos al ĝi popoloj.<em class="versenr"> 2</em> Kaj iros multaj nacioj, kaj
         diros: Venu, ni iru supren sur la monton de la Eternulo kaj en la
         domon de Dio de Jakob, por ke Li instruu nin pri Siaj vojoj kaj
         ke ni iru laŭ Lia irejo; ĉar el Cion eliros la instruo, kaj la
         vorto de la Eternulo el Jerusalem.<em class="versenr"> 3</em> Kaj Li juĝos inter multe da
         popoloj, kaj Li decidos pri potencaj nacioj en landoj
         malproksimaj; kaj ili forĝos el siaj glavoj plugilojn kaj el siaj
         lancoj rikoltilojn; ne levos nacio glavon kontraŭ nacion, kaj oni
         ne plu lernos militon.<em class="versenr"> 4</em> Sed ĉiu sidos sub sia vinberujo kaj sub
         sia figarbo, kaj neniu timigos; ĉar la buŝo de la Eternulo Cebaot
         tion diris.<em class="versenr"> 5</em> Ĉiuj popoloj iros ĉiu en la nomo de sia dio, sed ni
         irados en la nomo de la Eternulo, nia Dio, ĉiam kaj eterne.
      </p>
      <p class="p"><em class="versenr"> 6</em> En tiu tago, diras la Eternulo, Mi kolektos la lamulojn,
         kunvenigos la dispelitojn, kaj tiujn, kiujn Mi suferigis.<em class="versenr"> 7</em> Kaj
         la lamulojn Mi faros restantaro, kaj la suferintojn potenca
         nacio, kaj la Eternulo reĝos super ili sur la monto Cion de nun
         kaj eterne.<em class="versenr"> 8</em> Kaj vi, ho turo de la grego, fortikaĵo de la filino
         de Cion, al vi venos, revenos la antaŭa reĝado, la regno de la
         filino de Jerusalem.<em class="versenr"> 9</em> Kial vi nun ploras tiel laŭte? Ĉu vi ne
         havas reĝon? ĉu pereis viaj konsilistoj, ke vin atakis doloroj
         kiel naskantinon?<em class="versenr"> 10</em> Suferu, kaj havu dolorojn, ho filino de
         Cion, kiel naskantino; ĉar nun vi eliros el la urbo kaj loĝos sur
         la kampo kaj venos ĝis Babel; tie vi estos savata; tie la
         Eternulo liberigos vin el la mano de viaj malamikoj.<em class="versenr"> 11</em> Nun
         kolektiĝis kontraŭ vi multe da nacioj, kiuj diras: Ĝi
         malsanktiĝu, kun ĝuo ni rigardu Cionon!<em class="versenr"> 12</em> Sed ili ne scias la
         pensojn de la Eternulo, ili ne komprenas Lian intencon, ke Li
         kolektis ilin kiel garbojn en la draŝejon.<em class="versenr"> 13</em> Leviĝu kaj draŝu,
         ho filino de Cion, ĉar vian kornon Mi faros fera, viajn hufojn Mi
         faros kupraj, kaj vi dispremos multe da popoloj, vi konsekros al
         la Eternulo ilian akiritaĵon, kaj ilian havaĵon al la Sinjoro de
         la tuta tero.
      </p>
      <div class="dist_chapter"></div>
      <h3 class="chapternr">5</h3>
      <p class="first_p">Nun armu vin, ho batalistino! oni sieĝos nin; per vergo oni
         frapos la vangon de la juĝisto de Izrael.
      </p>
      <p class="p"><em class="versenr"> 2</em> Kaj vi, ho Bet-Leĥem Efrata, kiu estas malgranda inter la
         milejoj de Judujo, el vi eliros al Mi tiu, kiu devas esti reganto
         en Izrael kaj kies deveno estas de tempo tre antikva.<em class="versenr"> 3</em> Li lasos
         ilin ĝis la tempo, kiam la naskontino estos naskinta; tiam liaj
         ceteraj fratoj revenos al la idoj de Izrael.<em class="versenr"> 4</em> Li stariĝos kaj
         paŝtos kun la forto de la Eternulo, kun la majesto de la nomo de
         la Eternulo, lia Dio, kaj tiuj konvertiĝos; ĉar tiam li fariĝos
         granda ĝis la randoj de la tero.<em class="versenr"> 5</em> Kaj li estos paco. Kiam la
         Asiriano venos en nian landon kaj enpaŝos en niajn palacojn, ni
         starigos kontraŭ li sep paŝtistojn kaj ok eminentulojn.<em class="versenr"> 6</em> Ili
         paŝtos la landon Asirian per glavo kaj la landon de Nimrod per
         iliaj lancoj; kaj li savos nin kontraŭ la Asiriano, kiam ĉi tiu
         venos en nian landon kaj enpaŝos en niajn limojn.<em class="versenr"> 7</em> Kaj la
         restaĵo de Jakob estos inter multe da popoloj kiel roso de la
         Eternulo, kiel pluvaj gutoj sur herbo; kaj li ne esperos je homo
         kaj ne fidos homidojn.<em class="versenr"> 8</em> Kaj la restaĵo de Jakob estos inter la
         nacioj, meze de multaj popoloj, kiel leono inter la bestoj de la
         arbaro, kiel leonido meze de ŝafaroj, kiu dispremas pasante,
         disŝiras, kaj neniu povas savi.<em class="versenr"> 9</em> Leviĝos via mano super viaj
         kontraŭuloj, kaj ĉiuj viaj malamikoj ekstermiĝos.
      </p>
      <p class="p"><em class="versenr"> 10</em> En tiu tago, diras la Eternulo, Mi ekstermos viajn ĉevalojn ĉe
         vi kaj pereigos viajn ĉarojn;<em class="versenr"> 11</em> Mi ekstermos la urbojn de via
         lando kaj detruos ĉiujn viajn fortikaĵojn;<em class="versenr"> 12</em> Mi ekstermos ĉe vi
         la sorĉistojn, kaj vi ne plu havos aŭguristojn;<em class="versenr"> 13</em> Mi ekstermos
         el via mezo viajn idolojn kaj viajn statuojn, kaj vi ne plu
         adorkliniĝos antaŭ la faritaĵo de viaj manoj;<em class="versenr"> 14</em> Mi elŝiros el
         via mezo viajn sanktajn stangojn kaj ekstermos viajn urbojn.<em class="versenr"> 15</em> Kaj en kolero kaj indigno Mi faros venĝon super la nacioj, kiuj
         ne volos obei.
      </p>
      <div class="dist_chapter"></div>
      <h3 class="chapternr">6</h3>
      <p class="first_p">Aŭskultu, kion diras la Eternulo: Leviĝu, havu juĝan disputon
         kun la montoj, kaj la montetoj aŭdu vian voĉon.<em class="versenr"> 2</em> Aŭskultu, ho
         montoj, la juĝan disputon de la Eternulo, kaj ankaŭ vi, ho
         potencaj fundamentoj de la tero; ĉar la Eternulo havas juĝan
         disputon kun Sia popolo, kaj al Izrael Li volas doni
         moralinstruon.<em class="versenr"> 3</em> Ho Mia popolo! kion Mi faris al vi, kaj per kio
         Mi faris al vi maljustaĵon? respondu al Mi.<em class="versenr"> 4</em> Mi elkondukis ja
         vin el la lando Egipta, kaj el la domo de sklaveco Mi vin
         elaĉetis, kaj Mi sendis antaŭ vin Moseon, Aaronon, kaj Mirjamon.<em class="versenr"> 5</em> Ho Mia popolo! rememoru, kion intencis Balak, reĝo de Moab, kaj
         kion respondis al li Bileam, filo de Beor; de Ŝitim ĝis Gilgal,
         por ke vi sciu la bonfarojn de la Eternulo.<em class="versenr"> 6</em> Kun kio mi povas
         stariĝi antaŭ la Eternulo, kliniĝi antaŭ Dio en la alto? ĉu mi
         stariĝu antaŭ Li kun bruloferoj, kun jaraĝaj bovidoj?<em class="versenr"> 7</em> Ĉu al la
         Eternulo faros plezuron miloj da ŝafoj aŭ sennombraj torentoj da
         oleo? ĉu mi donu mian unuenaskiton pro mia krimo, la frukton de
         mia ventro pro la peko de mia animo?<em class="versenr"> 8</em> Estas dirite al vi, ho
         homo, kio estas bona kaj kion la Eternulo postulas de vi: nur agi
         juste, ami bonfarojn, kaj esti modesta antaŭ via Dio.
      </p>
      <p class="p"><em class="versenr"> 9</em> La voĉo de la Eternulo vokas al la urbo, kaj saĝuloj timas Vian
         nomon. Humiliĝu antaŭ la puno, kaj antaŭ Tiu, kiu ĝin destinis.<em class="versenr"> 10</em> Ankoraŭ restas en la domo de malpiulo trezoroj de malpieco,
         kaj malbeninda malĝusta mezurilo.<em class="versenr"> 11</em> Ĉu Mi povas aprobi falsan
         pesilon kaj trompajn pezilojn en la saketo?<em class="versenr"> 12</em> Ĉar la riĉuloj de
         la urbo estas plenaj de rabemo, kaj ĝiaj loĝantoj parolas
         mensogon, kaj la lingvo de ilia buŝo estas falsaĵo,<em class="versenr"> 13</em> tial Mi
         dolorige vin frapos per dezertigo pro viaj pekoj.<em class="versenr"> 14</em> Vi manĝos,
         sed ne fariĝos sata; doloron pro malsato vi havos en via interno;
         vi kaŝos, sed ne povos konservi; kaj kion vi konservos, tion Mi
         transdonos al la glavo.<em class="versenr"> 15</em> Vi semos, sed vi ne rikoltos; vi
         premos olivojn, sed vi ne ŝmiros vin per oleo; vi premos
         vinberojn, sed vi ne trinkos vinon.<em class="versenr"> 16</em> Konserviĝis ĉe vi la moroj
         de Omri kaj ĉiuj faroj de la domo de Aĥab, kaj vi sekvas iliajn
         konsilojn, por ke Mi faru vin dezerto, viajn loĝantojn mokataĵo,
         kaj por ke vi portu sur vi la malhonoron de Mia popolo.
      </p>
      <div class="dist_chapter"></div>
      <h3 class="chapternr">7</h3>
      <p class="first_p">Ho ve al mi! ĉar mi fariĝis kiel kolektanto de someraj fruktoj
         kaj de restaĵo de vinberoj, kiu ne trovas beron manĝeblan; bonan
         maturan frukton deziras mia animo.<em class="versenr"> 2</em> Malaperis piuloj en la
         lando, kaj ne troviĝas justulo inter la homoj; ĉiuj insidas, por
         verŝi sangon, unu la alian ĉasas, por pereigi lin.<em class="versenr"> 3</em> Por pravigi
         malbonan faron, la estro postulas donacon kaj la juĝisto pagon;
         la altrangulo parolas, kion li volas, kaj konfuzas la aferojn.<em class="versenr"> 4</em> La plej bona inter ili estas kiel dornarbetaĵo, la justulo estas
         kiel pikaĵa barilo. Sed venos la tago de Via esploro, de Via
         puno; tiam ili ne scios, kion fari.<em class="versenr"> 5</em> Ne kredu al proksimulo, ne
         fidu amikon; kontraŭ tiu, kiu kuŝas ĉe via brusto, gardu la
         aperturon de via buŝo;<em class="versenr"> 6</em> ĉar filo malhonoras patron, filino
         batalas kontraŭ sia patrino, bofilino kontraŭ sia bopatrino; la
         domanoj de homo estas liaj malamikoj.
      </p>
      <p class="p"><em class="versenr"> 7</em> Sed mi rigardas al la Eternulo, mi fidas la Dion de mia savo;
         mia Dio min aŭskultos.<em class="versenr"> 8</em> Ne ĝoju pri mi, mia malamikino: kvankam
         mi falis, mi releviĝos; kvankam mi estas en mallumo, la Eternulo
         estas lumo por mi.<em class="versenr"> 9</em> La koleron de la Eternulo mi portos, ĉar mi
         pekis antaŭ Li, ĝis Li esploros mian aferon kaj faros juĝon super
         mi; tiam Li elkondukos min en lumon, kaj mi vidos Lian bonecon.<em class="versenr"> 10</em> Kaj tion vidos mia malamikino, kaj honto ŝin kovros pro tio,
         ke ŝi diris al mi: Kie estas la Eternulo, via Dio? Miaj okuloj
         ŝin rigardos tiam, kiam ŝi estos piedpremata, kiel koto sur la
         stratoj.<em class="versenr"> 11</em> En tiu tempo, kiam viaj muroj estos rekonstruataj, en
         tiu tempo la leĝo disvastiĝos malproksime.<em class="versenr"> 12</em> En tiu tempo oni
         venos al vi el Asirio kaj el la urboj Egiptaj, de Egiptujo ĝis la
         Rivero, de maro ĝis maro, kaj de monto ĝis monto.<em class="versenr"> 13</em> La lando
         estos dezerta pro ĝiaj loĝantoj, pro la fruktoj de iliaj agoj.
      </p>
      <p class="p"><em class="versenr"> 14</em> Paŝtu per Via bastono Vian popolon, Vian heredan ŝafaron, kiu
         loĝas izolite en la arbaro, meze de Karmel; ili paŝtiĝu en Baŝan
         kaj Gilead, kiel en la tempo antikva.<em class="versenr"> 15</em> Kiel en la tempo de via
         eliro el la lando Egipta, Mi montros al li mirindaĵojn.<em class="versenr"> 16</em> La
         nacioj vidos kaj hontos, malgraŭ ilia tuta potenco; ili metos la
         manon sur la buŝon, iliaj oreloj surdiĝos.<em class="versenr"> 17</em> Ili lekos polvon,
         kiel serpento; kiel la rampaĵoj sur la tero, kun tremado ili
         elvenos el siaj kaŝejoj; ili ektimos la Eternulon, nian Dion, ili
         ekrespektos Vin.<em class="versenr"> 18</em> Kiu estas Dio simila al Vi, kiu pardonas
         malbonagon kaj preterlasas la kulpon de la restaĵo de Sia
         heredaĵo, ne konservas por ĉiam Sian koleron, ĉar Li amas
         bonfari?<em class="versenr"> 19</em> Li denove kompatos nin, malgrandigos niajn
         malbonagojn, kaj ĵetos en la profundon de la maro ĉiujn niajn
         pekojn.<em class="versenr"> 20</em> Vi montros fidelecon al Jakob, favorkorecon al
         Abraham, kiel Vi ĵuris al niaj patroj en la tempo antikva.
      </p>
      <hr>
      <div class="footer"><a href="libro_nah.html">NAĤUM&nbsp;&gt;&gt;</a></div>
   </body>
</html>