<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>NAĤUM</title>
   </head>
   <body background="../bld/papero.jpg">
      <div class="header"><span class="header_left"><a href="libro_mih.html">&lt;&lt;&nbsp;MIĤA</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">NAĤUM</h3>
      <div class="dist_chapter"></div>
      <h3 class="chapternr">1</h3>
      <p class="first_p">Profetaĵo pri Nineve, libro de vizio de Naĥum, la Elkoŝano.</p>
      <p class="p"><em class="versenr"> 2</em> La Eternulo estas Dio severa kaj venĝanta; la Eternulo estas
         venĝanto kaj koleranto; la Eternulo venĝas al Siaj malamikoj kaj
         ne forgesas pri Siaj kontraŭuloj.<em class="versenr"> 3</em> La Eternulo estas
         longepacienca, kaj potenca per Sia forto, kaj neniu estas
         senkulpa antaŭ Li; la vojo de la Eternulo estas en fulmotondro
         kaj ventego, kaj nubo estas la polvo sub Liaj piedoj.<em class="versenr"> 4</em> Kiam Li
         ekparolas kolere al la maro, Li elsekigas ĝin, kaj ĉiujn riverojn
         Li senakvigas; malgajiĝas Baŝan kaj Karmel, kaj velkas ĉio, kio
         floras sur Lebanon.<em class="versenr"> 5</em> La montoj tremas antaŭ Li, la montetoj
         disfandiĝas; skuiĝas antaŭ Li la tero, la mondo kaj ĉiuj ĝiaj
         loĝantoj.<em class="versenr"> 6</em> Kiu povas kontraŭstari al Lia indigno? kaj kiu povas
         elteni la flamon de Lia kolero? Lia indigno disverŝiĝas kiel
         fajro; la rokoj disfalas antaŭ Li.<em class="versenr"> 7</em> La Eternulo estas bona,
         forta apogo en tago de malfeliĉo; kaj Li konas tiujn, kiuj fidas
         Lin.<em class="versenr"> 8</em> Dronigante per inundo, Li faras finon al loko, kaj Liajn
         malamikojn persekutas mallumo.<em class="versenr"> 9</em> Kion vi pensas pri la Eternulo?
         Li faros la ekstermon, la malfeliĉo ne bezonas veni duafoje.<em class="versenr"> 10</em> Ĉar, interplektiĝinte kiel dornoj kaj ebriaj de drinkado, ili
         estos ekstermitaj, kiel tute seka pajlo.<em class="versenr"> 11</em> El vi eliris tiu, kiu
         havis malbonan intencon kontraŭ la Eternulo kaj kiu estas malica
         konsilanto.<em class="versenr"> 12</em> Tiele diras la Eternulo: Kvankam ili estas
         unuanimaj kaj multaj, ili tamen estos dishakitaj kaj malaperos;
         sed vin, kiun Mi humiligis, Mi ne plu humiligos.<em class="versenr"> 13</em> Nun Mi rompos
         lian jugon, kiu estas sur vi, kaj Mi disŝiros viajn ligilojn.<em class="versenr"> 14</em> Sed pri vi la Eternulo decidis: Ne plu restos semo portanta vian
         nomon; el la domo de viaj dioj Mi ekstermos la idolojn kaj
         statuojn; Mi signos sur via tombo, ke vi fariĝis senvalora.<em class="versenr"> 15</em> Jen sur la montoj estas la piedoj de sciiganto, kiu proklamas
         pacon! Festu, ho Judujo, viajn festojn, plenumu viajn sanktajn
         promesojn; ĉar ne plu iros tra vi la sentaŭgulo; li estas tute
         ekstermita.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Disĵetanto iras kontraŭ vin; fortikigu viajn fortikaĵojn, gardu
         la vojon, armu viajn lumbojn, fortigu vin kiel eble plej potence.<em class="versenr"> 2</em> Ĉar la Eternulo restarigos la majeston de Jakob, kiel ankaŭ la
         majeston de Izrael; ĉar la ruinigantoj ilin ruinigis kaj
         ekstermis iliajn vinberbranĉojn.<em class="versenr"> 3</em> La ŝildo de liaj herooj estas
         ruĝigita; liaj militistoj estas kiel en purpuro; kiel fajro
         brilas la ĉaroj en la tago de lia armiĝo; la lancoj ŝanceliĝas.<em class="versenr"> 4</em> Sur la stratoj rapide ruliĝas la ĉaroj, bruas sur la placoj; ili
         aspektas kiel torĉoj, brilas kiel fulmoj.<em class="versenr"> 5</em> Li vokas siajn
         fortulojn, sed ili falpuŝiĝos dum sia irado; ili rapidas al la
         murego kaj preparas defendon.<em class="versenr"> 6</em> La pordegoj ĉe la akvo
         malfermiĝos, kaj la palaco cedos.<em class="versenr"> 7</em> Decidita estas ĝia kapto kaj
         forkonduko, kaj ĝiaj sklavinoj ĝemos kiel kolomboj kaj batos sian
         bruston.<em class="versenr"> 8</em> Nineve estas de ĉiam kiel baseno da akvo; sed nun ĝi
         forkuras: Haltu, haltu! sed neniu revenas.<em class="versenr"> 9</em> Disrabu arĝenton,
         disrabu oron; senfinaj estas la trezoroj, estas multege da
         diversaj valoraĵoj.<em class="versenr"> 10</em> Prirabita kaj plene ruinigita ĝi estos; la
         koro svenas, la genuoj tremas; ĉies lumboj senfortiĝis, kaj ĉies
         vizaĝoj nigriĝis.<em class="versenr"> 11</em> Kie nun estas la loĝejo de la leonoj, kaj
         tiu paŝtejo de leonidoj, kie iradis leono, leonino, kaj leonidoj,
         kaj neniu ilin timigis?<em class="versenr"> 12</em> La leono disŝiradis sufiĉon por siaj
         idoj, sufokadis por siaj leoninoj, plenigadis siajn kavernojn per
         kaptaĵo kaj siajn nestegojn per disŝiritaĵo.<em class="versenr"> 13</em> Jen Mi iras
         kontraŭ vin, diras la Eternulo Cebaot, kaj Mi forbruligos en fumo
         viajn ĉarojn, kaj glavo ekstermos viajn leonidojn; Mi ĉesigos sur
         la tero vian disŝiradon, kaj oni ne plu aŭdos la voĉon de viaj
         sendatoj.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Ve al la urbo sangavida, kiu estas plena de trompoj kaj raboj,
         kaj ne volas ĉesigi la rabadon!<em class="versenr"> 2</em> Oni aŭdas la sonadon de vipoj,
         la sonadon de bruantaj radoj; blekas ĉevalo, saltas ĉaro;<em class="versenr"> 3</em> moviĝas rajdantoj, brilas glavoj, fulmas lancoj; estas multe da
         mortigitoj kaj amasoj da kadavroj; sennombraj estas la kadavroj,
         oni falpuŝiĝas sur ili.<em class="versenr"> 4</em> Tio estas pro la granda malĉastado de
         la malĉastistino, kiu ĉarmas per sia beleco, estas lerta
         sorĉistino, kaj vendas naciojn per sia malĉastado kaj gentojn per
         sia sorĉado.<em class="versenr"> 5</em> Jen Mi iras kontraŭ vin, diras la Eternulo Cebaot,
         kaj Mi levos ĝis via vizaĝo la randojn de via vesto, kaj Mi
         montros al la nacioj vian nudecon kaj al la regnoj vian
         malhonoron.<em class="versenr"> 6</em> Mi ĵetos sur vin abomenindaĵojn, Mi malhonoros vin
         kaj faros vin mokataĵo.<em class="versenr"> 7</em> Ĉiu, kiu vidos vin, forkuros de vi, kaj
         diros: Ruinigita estas Nineve; kiu bedaŭros ĝin? kie mi povas
         serĉi por vi konsolantojn?<em class="versenr"> 8</em> Ĉu vi estas pli bona ol No-Amon, kiu
         troviĝas inter riveroj, estas ĉirkaŭata de akvo, kaj kies forto
         kaj murego estis la maro?<em class="versenr"> 9</em> Etiopujo kaj la senfina Egiptujo
         estis ĝia forto, la Putidoj kaj Luboj donadis al vi helpon;<em class="versenr"> 10</em> tamen ĝi ankaŭ estas elpatrujigita kaj forkaptita; eĉ ĝiaj
         malgrandaj infanoj estas frakasitaj en la komenco de ĉiuj
         stratoj; pri ĝiaj eminentuloj oni lotis, kaj ĉiujn ĝiajn
         altrangulojn oni katenis.<em class="versenr"> 11</em> Tiel ankaŭ vi ebriiĝos kaj kaŝos vin
         kaj serĉos defendon kontraŭ la malamikoj.<em class="versenr"> 12</em> Ĉiuj viaj fortikaĵoj
         estas kiel figarboj kun maturaj fruktoj; se oni ekskuas ilin, ili
         falas en la buŝon de manĝonto.<em class="versenr"> 13</em> Jen via popolo estas ĉe vi kiel
         virinoj; al viaj malamikoj larĝe malfermiĝos la pordegoj de via
         lando; fajro ekstermos viajn riglilojn.<em class="versenr"> 14</em> Provizu al vi akvon
         por la tempo de sieĝo; fortigu viajn fortikaĵojn; iru en kalkon,
         knedu argilon, faru fortajn brikojn.<em class="versenr"> 15</em> Tamen tie la fajro vin
         konsumos, glavo vin ekstermos, formanĝos vin kiel skarabo, se vi
         eĉ estus grandnombra kiel skaraboj, grandnombra kiel akridoj.<em class="versenr"> 16</em> Vi havas pli da komercistoj, ol la steloj de la ĉielo; sed ili
         diskuros kiel akridoj kaj forflugos.<em class="versenr"> 17</em> Viaj taĉmentoj estas kiel
         akridoj, kaj viaj taĉmentestroj estas kiel lokustoj, kiuj dum la
         malvarmo kaŝas sin en fendoj, kaj kiam la suno ekbrilas, ili
         disflugas tiel, ke oni ne scias, kie ili estas.<em class="versenr"> 18</em> Dormas viaj
         paŝtistoj, ho reĝo de Asirio, kuŝas viaj fortuloj; via popolo
         estas disĵetita sur la montoj, kaj troviĝas neniu, kiu ĝin
         kolektus.<em class="versenr"> 19</em> Ne resaniĝas via vundo, doloriga estas via ulcero;
         ĉiu, kiu aŭdas la sciigon pri vi, aplaŭdas pri vi; ĉar kiun ne
         trafis senĉese via malboneco?
      </p>
      <hr>
      <div class="footer"><a href="libro_hab.html">ĤABAKUK&nbsp;&gt;&gt;</a></div>
   </body>
</html>