<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>LA EPISTOLO DE LA APOSTOLO PAŬLO AL LA FILIPIANOJ</title>
   </head>
   <body background="../bld/papero.jpg">
      <div class="header"><span class="header_left"><a href="libro_efe.html">&lt;&lt;&nbsp;AL LA EFESANOJ</a></span><span class="header_center"> <a href="index.html#NT">La Nova Testamento</a></span></div>
      <hr>
      <h3 class="head">LA EPISTOLO DE LA APOSTOLO PAŬLO AL LA <br>FILIPIANOJ
      </h3>
      <div class="dist_chapter"></div>
      <h3 class="chapternr">1</h3>
      <p class="first_p">Paŭlo kaj Timoteo, servistoj de Jesuo Kristo, al ĉiuj sanktuloj
         en Kristo Jesuo, kiuj estas en Filipi, kun la episkopoj kaj
         diakonoj:<em class="versenr"> 2</em> Graco al vi kaj paco estu de Dio, nia Patro, kaj de
         la Sinjoro Jesuo Kristo.
      </p>
      <p class="p"><em class="versenr"> 3</em> Mi dankas mian Dion ĉe ĉiu rememoro pri vi,<em class="versenr"> 4</em> ĉiam en ĉiu mia
         preĝo por vi ĉiuj farante la peton kun ĝojo,<em class="versenr"> 5</em> pro via partopreno
         en la evangelio de post la unua tago ĝis nun;<em class="versenr"> 6</em> pri tio mem
         fidante, ke Tiu, kiu komencis bonan faron ĉe vi, ĝin
         perfektigados ĝis la tago de Jesuo Kristo;<em class="versenr"> 7</em> kaj ja decas, ke mi
         tion sentu pri vi ĉiuj, ĉar vi havas min en via koro, kaj vi ĉiuj
         estas kun mi partoprenantoj en la graco, kiel en miaj katenoj,
         tiel ankaŭ en la defendo kaj fortigado de la evangelio.<em class="versenr"> 8</em> Ĉar Dio
         estas mia atestanto, kiel fervore mi sopiras al vi ĉiuj laŭ la
         koramo de Kristo Jesuo.<em class="versenr"> 9</em> Kaj mi preĝas, ke via amo abundu
         ankoraŭ plie kaj plie, en scio kaj ĉia saĝo,<em class="versenr"> 10</em> por ke vi aprobu
         la plej bonajn aferojn kaj estu sinceraj kaj senofendaj ĝis la
         tago de Kristo,<em class="versenr"> 11</em> plenigite de la fruktoj de justeco, kiuj estas
         per Jesuo Kristo, al la gloro kaj laŭdo de Dio.
      </p>
      <p class="p"><em class="versenr"> 12</em> Sed, fratoj, mi volas certigi vin, ke miaj aferoj plie
         efektiviĝis por la progresado de la evangelio,<em class="versenr"> 13</em> tiel, ke miaj
         katenoj estas evidentigitaj en Kristo tra la tuta Pretorio kaj
         ĉie aliloke;<em class="versenr"> 14</em> kaj la plimulto el la fratoj en la Sinjoro, pro
         miaj katenoj fariĝinte sentimaj, supermezure kuraĝas persiste
         elparoladi la vorton de Dio.<em class="versenr"> 15</em> Unuj ja proklamas Kriston eĉ
         envie kaj malpace, sed aliaj bonvole;<em class="versenr"> 16</em> ĉi tiuj kun amo,
         sciante, ke mi estas metita, por defendi la evangelion;<em class="versenr"> 17</em> sed
         tiuj kun partieco predikas Kriston, ne sincere, supozante, ke ili
         aldonos doloron al miaj katenoj.<em class="versenr"> 18</em> Kio do? nur tio, ke
         ĉiamaniere, ĉu pretekste aŭ vere, oni predikas Kriston: kaj pro
         tio mi ĝojas kaj ankoraŭ plu ĝojos.<em class="versenr"> 19</em> Ĉar mi scias, ke ĉi tio
         efikos al mia savo, per viaj preĝoj kaj la provizado de la
         Spirito de Jesuo Kristo,<em class="versenr"> 20</em> laŭ mia fervora atendado kaj espero,
         ke mi pri nenio hontiĝos, sed ke per ĉia liberparolo, kiel ĉiam,
         tiel ankaŭ nun, Kristo estos glorata en mia korpo, ĉu per vivo aŭ
         per morto.<em class="versenr"> 21</em> Ĉar ĉe mi la vivado estas Kristo, kaj morti estas
         gajno.<em class="versenr"> 22</em> Sed se mi vivados korpe, tio signifas pluan frukton de
         laboro; kaj mi ne scias, kion elekti.<em class="versenr"> 23</em> Ĉar ambaŭflanke mi estas
         embarasata, havante deziron foriri kaj esti kun Kristo, kio estas
         multe pli bona;<em class="versenr"> 24</em> tamen mia restado en la karno estas pli bezona
         por vi.<em class="versenr"> 25</em> Kaj tiel fidante, mi scias, ke mi restos kaj
         apudrestados kun vi ĉiuj, por via progreso kaj ĝojo de fido;<em class="versenr"> 26</em> por ke mi pli abunde en Kristo Jesuo gratulu min pri vi, per mia
         denova ĉeestado kun vi.<em class="versenr"> 27</em> Sed via vivmaniero nur estu inda je la
         evangelio de Kristo, por ke, ĉu mi alvenos kaj vin vidos, aŭ
         forestos, mi aŭdu pri viaj aferoj, ke vi fortike staras
         unuspirite, kunbatalantaj unuanime por la fido de la evangelio,<em class="versenr"> 28</em> kaj neniel timigitaj de la kontraŭuloj: kio estas al ili certa
         signo de pereo, sed al vi certa signo (nepre de Dio) pri via
         saviĝo;<em class="versenr"> 29</em> ĉar estas al vi permesite pro Kristo, ne sole kredi al
         li, sed ankaŭ suferi pro li;<em class="versenr"> 30</em> havantaj la saman bataladon, kiun
         vi vidis ĉe mi, kaj pri kiu vi nun aŭdas, ke ĉe mi ĝi ankoraŭ
         ekzistas.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Se do en Kristo ekzistas ia konsolo, ia simpatio de amo, ia
         kunuleco de la Spirito, ia korfavoro kaj kompato,<em class="versenr"> 2</em> plenigu mian
         ĝojon, ke vi tiel same sentu, havante la saman amon, estante
         unuanimaj, sampensaj,<em class="versenr"> 3</em> nenion farante malpace aŭ arogante, sed
         kun humileco rigardante unu la alian kiel pli indan, ol li mem;<em class="versenr"> 4</em> ne atentu ĉiu siajn proprajn aferojn, sed ĉiu ankaŭ la aferojn de
         aliaj.<em class="versenr"> 5</em> Tiu sama spirito estu en vi, kiu estis ankaŭ en Kristo
         Jesuo,<em class="versenr"> 6</em> kiu, estante en la formo de Dio, ne rigardis kiel
         ŝatindaĵon la egalecon kun Dio<em class="versenr"> 7</em> sed sin malplenigis, alprenante
         la formon de sklavo, fariĝante laŭ la bildo de homoj;<em class="versenr"> 8</em> kaj
         troviĝinte laŭfigure kiel homo, li sin humiligis kaj fariĝis
         obeema ĝis morto, eĉ ĝis la morto per kruco.<em class="versenr"> 9</em> Pro tio do Dio tre
         alte superigis lin, kaj donis al li nomon, kiu estas super ĉia
         nomo,<em class="versenr"> 10</em> por ke en la nomo de Jesuo kliniĝu ĉiu genuo, de
         enĉieluloj kaj surteruloj kaj subteruloj,<em class="versenr"> 11</em> kaj ĉiu lango
         konfesu, ke Jesuo Kristo estas Sinjoro, al la gloro de Dio, la
         Patro.
      </p>
      <p class="p"><em class="versenr"> 12</em> Tial, miaj amatoj, kiel vi ĉiam obeis, ne nur dum mia ĉeestado
         ĉe vi, sed nun eĉ pli multe dum mia forestado, ellaboru kun timo
         kaj tremo vian propran savon;<em class="versenr"> 13</em> ĉar Dio estas Tiu, kiu elfaras
         en vi la volon kaj la energion laŭ Sia bonvolo.<em class="versenr"> 14</em> Ĉion faru sen
         murmuroj kaj disputoj,<em class="versenr"> 15</em> por ke vi estu senkulpaj kaj simplaj,
         filoj de Dio, neriproĉindaj, meze de perversa kaj malhonesta
         generacio, inter kiuj vi brilas kiel lumiloj en la mondo,<em class="versenr"> 16</em> forte tenante la vorton de la vivo; por ke estu por mi io, pri
         kio mi povos min gratuli en la tago de Kristo, ke mi ne vane
         kuris kaj laboris.<em class="versenr"> 17</em> Cetere, eĉ se mi estas elverŝata sur la
         oferon kaj servon de via fido, mi ĝojas kaj kunĝojas kun vi ĉiuj;<em class="versenr"> 18</em> kaj tiel same vi ankaŭ ĝoju kaj kunĝoju kun mi.
      </p>
      <p class="p"><em class="versenr"> 19</em> Sed mi esperas en la Sinjoro Jesuo baldaŭ sendi al vi
         Timoteon, por ke mi ankaŭ refreŝiĝu, kiam mi certiĝos pri via
         stato.<em class="versenr"> 20</em> Ĉar mi havas neniun samsentan, kiu sincere zorgos pri
         via stato.<em class="versenr"> 21</em> Ĉar ĉiu celas siajn aferojn, ne la aferojn de Jesuo
         Kristo.<em class="versenr"> 22</em> Sed vi ja konas lian provadon, ke kiel filo servas al
         sia patro, tiel li servis kun mi por la evangelio.<em class="versenr"> 23</em> Lin do mi
         esperas tuj sendi, kiam mi certiĝos, kio al mi okazos,<em class="versenr"> 24</em> sed mi
         fidas al la Sinjoro, ke mi mem ankaŭ venos baldaŭ.<em class="versenr"> 25</em> Tamen
         ŝajnis al mi necese sendi al vi Epafroditon, mian fraton kaj
         kunlaboranton kaj kunbatalanton, vian senditon kaj helpanton por
         mia bezono;<em class="versenr"> 26</em> ĉar li sopiris al vi ĉiuj, kaj forte
         maltrankviliĝis pro tio, ke vi jam sciiĝis pri lia malsano;<em class="versenr"> 27</em> ĉar efektive li malsanis, preskaŭ ĝis morto; sed Dio kompatis
         lin, kaj ne sole lin, sed ankaŭ min, por ke mi ne havu malĝojon
         super malĝojo.<em class="versenr"> 28</em> Mi do sendis lin des pli diligente, por ke,
         revidante lin, vi ĝoju, kaj ke mi estu sen malĝojo.<em class="versenr"> 29</em> Akceptu
         lin do en la Sinjoro kun plena ĝojo, kaj tiajn homojn honoru;<em class="versenr"> 30</em> ĉar pro la laboro por Kristo li alproksimiĝis al morto, riskante
         sian vivon, por kompletigi tion, kio mankis ĉe via servado al mi.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Fine, fratoj, ĝoju en la Sinjoro. Tute ne ĝenas min al vi
         skribi ripete, kaj por vi tio estas sendanĝeriga.<em class="versenr"> 2</em> Gardu vin
         kontraŭ la hundoj, gardu vin kontraŭ la malbonaguloj, gardu vin
         kontraŭ la karntranĉuloj;<em class="versenr"> 3</em> ĉar ni estas la cirkumciduloj, kiuj
         per la Spirito de Dio adoras, kaj nin gratulas pri Kristo Jesuo,
         kaj ne havas fidon al la karno;<em class="versenr"> 4</em> kvankam mi mem povas havi fidon
         al la karno; se iu alia pretendas fidi la karnon, mi ja pli
         efektive;<em class="versenr"> 5</em> cirkumcidita la okan tagon, el la raso Izraela, el la
         tribo de Benjamen, Hebreo el Hebreoj; rilate la leĝon, Fariseo;<em class="versenr"> 6</em> rilate fervoron, persekutanto de la eklezio; rilate la justecon,
         kiu fariĝas per la leĝo, senkulpa.<em class="versenr"> 7</em> Sed kio estis al mi gajno,
         tion mi rigardis kiel malgajnon pro Kristo.<em class="versenr"> 8</em> Kaj efektive mi
         rigardas ĉion kiel malgajnon pro la supereco de la scio de Kristo
         Jesuo, mia Sinjoro, pro kiu mi suferis malgajnon de ĉio, kaj
         rigardas ĉion kiel rubon, por ke mi gajnu Kriston,<em class="versenr"> 9</em> kaj estu
         trovata en li, ne havante mian justecon, kiu devenas de la leĝo,
         sed la justecon, kiu estas per la fido al Kristo, la justecon,
         kiu devenas de Dio sur fidon;<em class="versenr"> 10</em> por ke mi sciu lin kaj la
         potencon de lia releviĝo kaj la kunulecon en liaj suferoj,
         konformiĝinte al lia morto,<em class="versenr"> 11</em> se mi povos iel atingi la
         releviĝon el la mortintoj.<em class="versenr"> 12</em> Ne kvazaŭ mi jam trafis, aŭ jam
         perfektiĝis; sed mi min pelas antaŭen, se mi nur povos ekteni
         tion, pro kio mi estas tenata de Kristo Jesuo.<em class="versenr"> 13</em> Miaj fratoj, mi
         ne rigardas min kiel jam ektenantan; sed nur jene: forgesante
         tion, kio estas malantaŭe, kaj strebante al tio, kio estas
         antaŭe,<em class="versenr"> 14</em> mi min pelas al la celo, por akiri la premion de la
         supera voko de Dio en Kristo Jesuo.<em class="versenr"> 15</em> Ĉiuj el ni do, kiuj estas
         perfektaj, tiel pensu; kaj se pri io vi pensas alie, tion ankaŭ
         Dio malkaŝos al vi;<em class="versenr"> 16</em> sed ĉiaokaze, laŭ tio, kiom ni jam
         atingis, ni iradu.
      </p>
      <p class="p"><em class="versenr"> 17</em> Fratoj, estu kunimitantoj de mi; kaj observu tiujn, kiuj tiel
         iradas, kiel vi havas nin kiel ekzemplon.<em class="versenr"> 18</em> Ĉar iradas multaj,
         pri kiuj mi ofte diris al vi, kaj nun eĉ plorante diras, ke ili
         estas malamikoj de la kruco de Kristo;<em class="versenr"> 19</em> ilia fino estas pereo,
         ilia dio estas la ventro, kaj ilia gloro estas en ilia honto, ili
         atentas surteraĵojn.<em class="versenr"> 20</em> Ĉar nia burĝrajto estas en la ĉielo, de
         kie ankaŭ ni atendas Savonton, la Sinjoron Jesuo Kristo,<em class="versenr"> 21</em> kiu
         denove elformos la korpon de nia humiliĝo, por ke ĝi konformiĝu
         al la korpo de lia gloro, laŭ la energio, per kiu li eĉ povas
         ĉion al si submeti.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Tial, miaj fratoj amataj kaj alsopirataj, mia ĝojo kaj mia
         krono, tiel staru fortike en la Sinjoro, miaj amataj.
      </p>
      <p class="p"><em class="versenr"> 2</em> Mi admonas Eŭodian, kaj mi admonas Sintiĥen, ke ili estu
         unuanimaj en la Sinjoro.<em class="versenr"> 3</em> Kaj mi petegas vin ankaŭ, sincera
         kunjugulo, helpu tiujn virinojn, ĉar ili kunlaboris kun mi en la
         evangelio, kune kun Klemento kaj miaj ceteraj kunlaborantoj, kies
         nomoj estas en la libro de vivo.
      </p>
      <p class="p"><em class="versenr"> 4</em> Ĝoju en la Sinjoro ĉiam; denove mi diros: Ĝoju.<em class="versenr"> 5</em> Via mildeco
         estu konata al ĉiuj. La Sinjoro estas proksima.<em class="versenr"> 6</em> Pri nenio
         trozorgu; sed pri ĉio, per preĝo kaj peto kun dankesprimo, viaj
         deziroj sciiĝu al Dio.<em class="versenr"> 7</em> Kaj la paco de Dio, kiu superas ĉian
         intelekton, gardos viajn korojn kaj pensojn en Kristo Jesuo.
      </p>
      <p class="p"><em class="versenr"> 8</em> Fine, fratoj, kio ajn estas vera, kio ajn honesta, kio ajn
         justa, kio ajn ĉasta, kio ajn ŝatinda, kio ajn bonfama; se estas
         ia virto, se estas ia laŭdo, tion pripensu.<em class="versenr"> 9</em> Kion vi lernis kaj
         ricevis kaj aŭdis kaj vidis en mi, tion faru; kaj la Dio de paco
         estos kun vi.
      </p>
      <p class="p"><em class="versenr"> 10</em> Sed mi forte ĝojas en la Sinjoro, ke vi jam nun revivigis vian
         zorgon pri mi; vi ja estis zorgemaj, sed mankis al vi oportuna
         tempo.<em class="versenr"> 11</em> Tamen mi ne parolas rilate bezonon; ĉar mi lernis, en
         kia ajn stato mi estas, en tio esti kontenta.<em class="versenr"> 12</em> Mi scias
         humiliĝi, kaj mi scias ankaŭ esti en abundeco; ĉie kaj ĉiel mi
         lernis la sekreton pleniĝi kaj malsati, havi abundon kaj havi
         mankon.<em class="versenr"> 13</em> Mi ĉion povas fari en tiu, kiu min fortikigas.<em class="versenr"> 14</em> Tamen vi bone agis, partoprenante kun mi en mia suferado.<em class="versenr"> 15</em> Kaj
         vi mem, Filipianoj, ankaŭ scias, ke en la komenco de la
         evangelio, kiam mi foriris el Makedonujo, neniu eklezio
         komunikiĝis kun mi rilate donadon kaj ricevadon, krom vi solaj;<em class="versenr"> 16</em> ĉar eĉ en Tesaloniko vi pli ol unufoje sendis ion por mia
         bezono.<em class="versenr"> 17</em> Mi ne deziras la donacon; sed mi deziras la frukton,
         kiu plimultiĝos por via profito.<em class="versenr"> 18</em> Sed mi havas ĉion, kaj estas
         en abundeco; mi jam pleniĝis, ricevinte per Epafrodito vian
         senditaĵon, agrablan odoraĵon, oferon akceptindan, kiu plaĉas al
         Dio.<em class="versenr"> 19</em> Kaj mia Dio satigos ĉian vian bezonon, laŭ Sia riĉo en
         gloro en Kristo Jesuo.<em class="versenr"> 20</em> Nun al nia Dio kaj Patro estu gloro por
         ĉiam kaj eterne. Amen.
      </p>
      <p class="p"><em class="versenr"> 21</em> Salutu ĉiun sanktulon en Kristo Jesuo. La fratoj, kiuj estas
         kun mi, vin salutas.<em class="versenr"> 22</em> Ĉiuj sanktuloj vin salutas, precipe tiuj,
         kiuj estas el la domanaro de Cezaro.
      </p>
      <p class="p"><em class="versenr"> 23</em> La graco de la Sinjoro Jesuo Kristo estu kun via spirito.
      </p>
      <hr>
      <div class="footer"><a href="libro_kol.html">AL LA KOLOSEANOJ&nbsp;&gt;&gt;</a></div>
   </body>
</html>