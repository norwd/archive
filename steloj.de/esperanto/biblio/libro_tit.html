<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>LA EPISTOLO DE LA APOSTOLO PAŬLO AL TITO</title>
   </head>
   <body background="../bld/papero.jpg">
      <div class="header"><span class="header_left"><a href="libro_2ti.html">&lt;&lt;&nbsp;II. TIMOTEO</a></span><span class="header_center"> <a href="index.html#NT">La Nova Testamento</a></span></div>
      <hr>
      <h3 class="head">LA EPISTOLO DE LA APOSTOLO PAŬLO AL <br>TITO
      </h3>
      <div class="dist_chapter"></div>
      <h3 class="chapternr">1</h3>
      <p class="first_p">Paŭlo, servisto de Dio kaj apostolo de Jesuo Kristo, laŭ la
         fido de la elektitoj de Dio, kaj laŭ la scio de la vero, kiu
         estas laŭ pieco,<em class="versenr"> 2</em> kun espero al eterna vivo, kiun la senmensoga
         Dio promesis antaŭ la tempoj eternaj,<em class="versenr"> 3</em> sed ĝustatempe Li
         elmontris Sian vorton en la anonco, kiu estas al mi konfidita
         konforme al la ordono de Dio, nia Savanto;<em class="versenr"> 4</em> al Tito, mia vera
         filo laŭ komuna fido: Graco kaj paco de Dio, la Patro, kaj de
         Kristo Jesuo, nia Savanto.
      </p>
      <p class="p"><em class="versenr"> 5</em> Pro tio mi lasis vin en Kreto, ke vi aranĝu la aferojn
         mankohavajn kaj starigu presbiterojn en ĉiu urbo, kiel mi ordonis
         al vi;<em class="versenr"> 6</em> se iu troviĝas neriproĉebla, edzo de unu edzino, kies
         infanoj estas kredantoj, kaj ne estas akuzitaj pri diboĉo, nek
         ribelemaj.<em class="versenr"> 7</em> Ĉar episkopo devas esti sen riproĉo, kiel
         administranto de Dio; ne obstina, ne kolerema, ne drinkema, ne
         malpacema, ne avidanta malhonoran gajnon;<em class="versenr"> 8</em> sed gastama,
         bonamanta, sobra, justa, sankta, sinreganta,<em class="versenr"> 9</em> tenanta la fidelan
         vorton, kiu estas laŭ la instruado, por ke li povu admoni pri la
         sana doktrino kaj ankaŭ refuti la kontraŭdirantojn.
      </p>
      <p class="p"><em class="versenr"> 10</em> Ĉar ekzistas multaj homoj ribelemaj, vantaj parolantoj kaj
         trompistoj, precipe tiuj el la cirkumcido,<em class="versenr"> 11</em> kies buŝoj devas
         esti fermitaj; homoj, kiuj renversas tutajn domojn, instruantaj
         nekonvenaĵojn por malhonora gajno.<em class="versenr"> 12</em> Unu el ili, profeto
         samnacia, diris: La Kretanoj ĉiam estas mensogantoj, malbonaj
         bestoj, mallaboremaj manĝeguloj.<em class="versenr"> 13</em> Tiu atesto estas vera. Tial
         akre riproĉu ilin, por ke ili estu sanaj en la fido,<em class="versenr"> 14</em> ne
         atentante Judajn fabelojn, kaj ordonojn de tiuj homoj, kiuj
         deturnas sin de la vero.<em class="versenr"> 15</em> Ĉe la puraj, ĉio estas pura; sed ĉe
         la malpuraj kaj nekredantaj, nenio estas pura; sed ilia menso kaj
         ilia konscienco estas malpurigitaj.<em class="versenr"> 16</em> Ili pretendas koni Dion;
         sed per siaj agoj ili malkonfesas Lin, estante abomenaj kaj
         malobeemaj kaj por ĉiu bona faro senvaloraj.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Sed parolu vi tion, kio konvenas al la sana doktrino:<em class="versenr"> 2</em> ke la
         maljunuloj estu sobraj, seriozmienaj, prudentaj, sanaj en la
         fido, en amo en pacienco;<em class="versenr"> 3</em> ke la maljunulinoj tiel same estu je
         sintenado respektemaj, ne kalumniantoj, nek sklavigitaj de troa
         vino, sed instruantaj la bonon;<em class="versenr"> 4</em> por ke ili eduku la junulinojn
         ami siajn edzojn, ami siajn infanojn,<em class="versenr"> 5</em> esti prudentaj, ĉastaj,
         hejme laborantaj, bonfaremaj, submetiĝemaj al siaj propraj edzoj,
         por ke la vorto de Dio ne estu blasfemita;<em class="versenr"> 6</em> konsilu tiel same la
         junulojn, ke ili estu prudentaj;<em class="versenr"> 7</em> pri ĉio montrante vin ekzemplo
         de bonaj faroj, en via instruado montrante sincerecon,
         seriozecon,<em class="versenr"> 8</em> paroladon sanan, nekondamneblan; por ke la
         kontraŭulo hontu, havante nenion malbonan diri kontraŭ ni.<em class="versenr"> 9</em> Admonu sklavojn, ke ili estu submetiĝemaj al siaj propraj
         sinjoroj kaj plaĉantaj al ili en ĉio; ne kontraŭdiremaj,<em class="versenr"> 10</em> ne
         ŝtelantaj, sed montrantaj ĉian bonan fidelecon; por ke ili ornamu
         en ĉio la doktrinon de Dio, nia Savanto.<em class="versenr"> 11</em> Ĉar jam aperis la
         graco de Dio, portante savon al ĉiuj homoj,<em class="versenr"> 12</em> instruante nin, ke
         foriginte malpiecon kaj laŭmondajn dezirojn, ni vivadu sobre,
         juste, kaj pie en la nuna mondo,<em class="versenr"> 13</em> atendantaj la feliĉan esperon
         kaj la malkaŝon de la gloro de nia granda Dio kaj Savanto, Jesuo
         Kristo,<em class="versenr"> 14</em> kiu donis sin por ni, por elaĉeti nin el ĉia
         maljusteco kaj por purigi al si popolon propran, fervoran pri
         bonaj faroj.
      </p>
      <p class="p"><em class="versenr"> 15</em> Tion parolu, kaj konsilu kaj riproĉu kun ĉia aŭtoritato. Neniu
         vin malestimu.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Memorigu ilin, ke ili submetiĝu al regantoj kaj estroj, ke ili
         estu obeemaj, pretaj por ĉiu bona laboro,<em class="versenr"> 2</em> ke ili ne parolu
         malbonon pri iu ajn, estu ne malpacemaj, sed dolĉanimaj,
         montrantaj ĉian mildecon al ĉiuj homoj.<em class="versenr"> 3</em> Ĉar ni ankaŭ estis iam
         malsaĝaj, malobeemaj, trompitaj, servantaj al diversaj pasioj kaj
         voluptoj, vivantaj en malico kaj envio, malamindaj, kaj
         malamantaj unu la alian.<em class="versenr"> 4</em> Sed kiam aperis la boneco de Dio, nia
         Savanto, kaj Lia amo al homoj,<em class="versenr"> 5</em> ne per laboroj faritaj en
         justeco, kiujn ni mem farus, sed laŭ Sia kompato Li savis nin,
         per la lavado de renasko, kaj per la renovigo de la Sankta
         Spirito,<em class="versenr"> 6</em> kiun Li riĉe surverŝis sur nin per Jesuo Kristo, nia
         Savanto;<em class="versenr"> 7</em> por ke ni, justigite per Lia graco, fariĝu heredantoj
         laŭ la espero de eterna vivo.<em class="versenr"> 8</em> Fidinda estas la diro, kaj mi
         volas, ke pri tio vi atestadu kun certeco, por ke tiuj, kiuj
         ekkredis al Dio, zorgu pri bonaj faroj. Tiuj aferoj estas bonaj
         kaj utilaj al la homoj;<em class="versenr"> 9</em> sed evitu malsaĝajn demandojn kaj
         genealogiojn kaj diskutojn kaj prileĝajn disputojn, ĉar ili
         montriĝas senutilaj kaj vanaj.<em class="versenr"> 10</em> Se iu estas herezulo ankoraŭ
         post unua admono kaj dua, evitu tiun,<em class="versenr"> 11</em> sciante, ke tia homo
         perversiĝis kaj pekas, estante memkondamnita.
      </p>
      <p class="p"><em class="versenr"> 12</em> Kiam mi sendos al vi Artemason aŭ Tiĥikon, rapidu veni al mi
         al Nikopolis; ĉar mi decidis travintri tie.<em class="versenr"> 13</em> Antaŭen irigu
         Zenason, la leĝiston, kaj Apoloson sur ilia vojaĝo kiel eble plej
         rapide, por ke nenio manku al ili.<em class="versenr"> 14</em> Kaj niaj amikoj ankaŭ lernu
         daŭrigi bonajn laborojn, por necesaj bezonoj, por ke ili ne estu
         senfruktaj.
      </p>
      <p class="p"><em class="versenr"> 15</em> Ĉiuj, kiuj estas ĉe mi, vin salutas. Salutu vi tiujn, kiuj
         amas nin en la fido.
      </p>
      <p class="p">Graco estu kun vi ĉiuj.</p>
      <hr>
      <div class="footer"><a href="libro_flm.html">AL FILEMON&nbsp;&gt;&gt;</a></div>
   </body>
</html>