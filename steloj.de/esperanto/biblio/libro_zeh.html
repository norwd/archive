<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>ZEĤARJA</title>
   </head>
   <body background="../bld/papero.jpg">
      <div class="header"><span class="header_left"><a href="libro_hag.html">&lt;&lt;&nbsp;ĤAGAJ</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">ZEĤARJA</h3>
      <div class="dist_chapter"></div>
      <h3 class="chapternr">1</h3>
      <p class="first_p">En la oka monato, en la dua jaro de Dario, aperis vorto de la
         Eternulo al la profeto Zeĥarja, filo de Bereĥja, filo de Ido,
         dirante:<em class="versenr"> 2</em> Forte koleris la Eternulo kontraŭ viaj patroj.<em class="versenr"> 3</em> Diru
         do al ili: Tiele diras la Eternulo Cebaot: Revenu al Mi, diras la
         Eternulo Cebaot, kaj tiam Mi returnos Min al vi, diras la
         Eternulo Cebaot.<em class="versenr"> 4</em> Ne estu kiel viaj patroj, al kiuj vokadis la
         antaŭaj profetoj, dirante: Tiele diras la Eternulo Cebaot:
         Deturnu vin de viaj malbonaj vojoj kaj de viaj malbonaj agoj ― sed
         ili ne aŭskultis kaj ne atentis Min, diras la Eternulo.<em class="versenr"> 5</em> Kie
         estas viaj patroj? kaj eĉ la profetoj, ĉu ili povas vivi eterne?<em class="versenr"> 6</em> Sed Miaj vortoj kaj decidoj, pri kiuj Mi diris al Miaj
         servantoj, la profetoj, ĉu ili ne trafis viajn patrojn? Kaj ili
         pentis, kaj diris: Kiel la Eternulo Cebaot decidis agi kun ni pro
         niaj vojoj kaj pro niaj agoj, tiel Li agis kun ni.
      </p>
      <p class="p"><em class="versenr"> 7</em> En la dudek-kvara tago de la dek-unua monato, tio estas de la
         monato Ŝebat, en la dua jaro de Dario, aperis vorto de la
         Eternulo al la profeto Zeĥarja, filo de Bereĥja, filo de Ido,
         dirante:<em class="versenr"> 8</em> Mi vidis en la nokto: jen viro sidas sur ruĝa ĉevalo,
         kaj li troviĝas inter mirtoj en ombrita loko, kaj post li
         troviĝas ĉevaloj ruĝaj, brunaj, kaj blankaj.<em class="versenr"> 9</em> Mi demandis: Kiuj
         ili estas, mia sinjoro? Kaj la anĝelo, kiu parolis kun mi, diris
         al mi: Mi montros al vi, kiuj ili estas.<em class="versenr"> 10</em> Kaj la viro, kiu
         troviĝis inter la mirtoj, ekparolis kaj diris: Ili estas tiuj,
         kiujn la Eternulo sendis, por trairi la teron.<em class="versenr"> 11</em> Kaj ili mem
         ekparolis al la anĝelo de la Eternulo, kiu troviĝis inter la
         mirtoj, kaj diris: Ni trairis la teron, kaj ni trovis, ke la tuta
         tero estas trankvila kaj paca.<em class="versenr"> 12</em> Tiam ekparolis la anĝelo de la
         Eternulo kaj diris: Ho Eternulo Cebaot, kiel longe Vi ne kompatos
         Jerusalemon kaj la urbojn de Judujo, kiujn Vi koleras jam dum
         sepdek jaroj?<em class="versenr"> 13</em> Kaj la Eternulo respondis al la anĝelo, kiu
         parolis kun mi, vortojn bonajn, vortojn konsolajn.<em class="versenr"> 14</em> Tiam diris
         al mi la anĝelo, kiu parolis kun mi: Proklamu kaj diru: Tiele
         diras la Eternulo Cebaot: Mi ekfervoris pri Jerusalem kaj pri
         Cion per granda fervoro;<em class="versenr"> 15</em> kaj per granda indigno Mi indignas
         kontraŭ la nacioj memfidaj; ĉar kiam Mi koleris malmulte, ili
         akcelis la malfeliĉon.<em class="versenr"> 16</em> Tial tiele diras la Eternulo: Mi
         returnas Min al Jerusalem kun kompato; Mia domo estos konstruita
         en ĝi, diras la Eternulo Cebaot, kaj ŝnuro de ĉarpentistoj estos
         tirata en Jerusalem.<em class="versenr"> 17</em> Ankoraŭ proklamu jenon: Tiele diras la
         Eternulo Cebaot: Denove pleniĝos Miaj urboj per bonaĵo, denove la
         Eternulo konsolos Cionon, kaj denove Li elektos Jerusalemon.
      </p>
      <p class="p"><em class="versenr"> 18</em> Mi levis miajn okulojn kaj ekvidis: jen estas kvar kornoj.<em class="versenr"> 19</em> Kaj mi diris al la anĝelo, kiu parolis kun mi: Kion tio signifas?
         Kaj li respondis al mi: Tio estas la kornoj, kiuj disĵetis
         Jehudan, Izraelon, kaj Jerusalemon.<em class="versenr"> 20</em> Kaj la Eternulo montris al
         mi kvar majstrojn.<em class="versenr"> 21</em> Mi diris: Kion ili intencas fari? Li
         respondis jene: Tiuj kornoj disĵetis Jehudan tiel, ke neniu povis
         levi sian kapon; tial nun venas ĉi tiuj, por fortimigi tiujn, por
         dehaki la kornojn de la nacioj, kiuj levis sian kornon kontraŭ la
         loĝantojn de Judujo, por disĵeti ilin.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Mi denove levis miajn okulojn, kaj mi ekvidis: jen staras viro,
         kiu tenas en sia mano mezurŝnuron.<em class="versenr"> 2</em> Mi demandis: Kien vi iras?
         Kaj li respondis al mi: Mezuri Jerusalemon, por vidi, kiel larĝa
         kaj kiel longa ĝi estas.<em class="versenr"> 3</em> Kaj jen la anĝelo, kiu parolis kun mi,
         eliris, kaj alia anĝelo iris renkonte al li,<em class="versenr"> 4</em> kaj diris al li:
         Kuru, kaj diru al ĉi tiu junulo: Sen murego estos Jerusalem, pro
         la multeco de la homoj kaj brutoj en ĝi.<em class="versenr"> 5</em> Sed Mi estos por ĝi
         fajra murego ĉirkaŭe, diras la Eternulo, kaj Mi estos glora meze
         de ĝi.<em class="versenr"> 6</em> He, he! kuru el la lando norda, diras la Eternulo; ĉar
         kiel la kvar ventojn de la ĉielo Mi dispelis vin, diras la
         Eternulo.<em class="versenr"> 7</em> He, Cion, kiu loĝas ĉe la filino de Babel, saviĝu!<em class="versenr"> 8</em> Ĉar tiele diras la Eternulo Cebaot: Post la gloriĝo Li sendos min
         al la nacioj, kiuj prirabis vin; ĉar kiu tuŝas vin, tiu tuŝas la
         pupilon de Lia okulo.<em class="versenr"> 9</em> Kaj jen mi levos mian manon sur ilin, kaj
         ili fariĝos rabaĵo por tiuj, kiujn ili sklavigis; kaj tiam vi
         ekscios, ke la Eternulo Cebaot min sendis.<em class="versenr"> 10</em> Ĝoju kaj estu gaja,
         ho filino de Cion; ĉar jen Mi iras, por ekloĝi meze de vi, diras
         la Eternulo.<em class="versenr"> 11</em> Kaj multaj popoloj aliĝos al la Eternulo en tiu
         tempo, kaj fariĝos Mia popolo, kaj Mi ekloĝos meze de vi; kaj vi
         ekscios, ke la Eternulo Cebaot sendis min al vi.<em class="versenr"> 12</em> Kaj la
         Eternulo posedos Judujon kiel Sian heredan parton sur la sankta
         tero, kaj Li denove favoros Jerusalemon.<em class="versenr"> 13</em> Ĉiu karno silentu
         antaŭ la Eternulo, ĉar Li leviĝis el Sia sankta loĝejo.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Li montris al mi la ĉefpastron Josuo, kiu staris antaŭ la
         anĝelo de la Eternulo, kaj Satanon, kiu staris dekstre de li, por
         kontraŭagi al li.<em class="versenr"> 2</em> Kaj la Eternulo diris al Satano: La Eternulo
         faras al vi severan riproĉon, ho Satano, severe riproĉas vin la
         Eternulo, kiu favoras Jerusalemon; ĝi estas ja brulŝtipo, savita
         el la fajro.<em class="versenr"> 3</em> Josuo estis vestita per malpuraj vestoj, kaj
         staris antaŭ la anĝelo.<em class="versenr"> 4</em> Ĉi tiu ekparolis kaj diris al tiuj,
         kiuj staris antaŭ li: Deprenu de li la malpurajn vestojn. Kaj al
         li mem li diris: Vidu, mi deprenis de vi vian pekon, kaj mi metos
         sur vin festajn vestojn.<em class="versenr"> 5</em> Kaj li diris, ke oni metu puran
         kapornamon sur lian kapon; kaj oni metis la puran kapornamon sur
         lian kapon kaj vestis lin per novaj vestoj, en la ĉeesto de la
         anĝelo de la Eternulo.<em class="versenr"> 6</em> Kaj la anĝelo de la Eternulo atestis al
         Josuo, dirante:<em class="versenr"> 7</em> Tiele diras la Eternulo Cebaot: Se vi irados
         laŭ Miaj vojoj kaj plenumados la servadon al Mi, tiam vi regados
         en Mia domo kaj administrados en Miaj kortoj, kaj Mi donos al vi
         akompanantojn el tiuj, kiuj staras ĉi tie.<em class="versenr"> 8</em> Aŭskultu, ho
         ĉefpastro Josuo, vi kaj viaj amikoj, kiuj sidas apud vi, ĉar ili
         komprenas misterajn signojn: jen Mi venigos Mian servanton-
         markoton.<em class="versenr"> 9</em> Ĉar vidu la ŝtonon, kiun Mi metis antaŭ Josuon: sur
         ĉi tiu sola ŝtono estas sep okuloj; jen Mi gravuros sur ĝi
         signojn, diras la Eternulo Cebaot, kaj Mi forigos la pekon de ĉi
         tiu lando en unu tago.<em class="versenr"> 10</em> En tiu tempo, diras la Eternulo Cebaot,
         vi vokos unu alian sub vinberbranĉon kaj sub figarbon.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Kaj revenis la anĝelo, kiu antaŭe parolis kun mi; kaj li vekis
         min, kiel oni vekas iun el lia dormo.<em class="versenr"> 2</em> Kaj li diris al mi: Kion
         vi vidas? Mi respondis: Mi vidas kandelabron tute el oro, kaj
         kaliketon ĝi havas sur sia supro, kaj sep lucernoj estas sur ĝi,
         kaj po sep tubetoj troviĝas sur la lucernoj supre de ĝi.<em class="versenr"> 3</em> Kaj du
         olivarboj troviĝas super ĝi: unu dekstre de la kaliketo kaj la
         dua maldekstre de ĝi.<em class="versenr"> 4</em> Kaj mi ekparolis kaj diris al la anĝelo,
         kiu parolis kun mi: Kio tio estas, ho mia sinjoro?<em class="versenr"> 5</em> La anĝelo,
         kiu parolis kun mi, respondis kaj diris: Ĉu vi ne scias, kio tio
         estas? Mi diris: Ne, mia sinjoro.<em class="versenr"> 6</em> Tiam li responde diris al mi
         jene: Tio estas la vorto de la Eternulo al Zerubabel, kaj
         signifas: Ne per militistaro kaj ne per forto, sed nur per Mia
         spirito, diras la Eternulo Cebaot.<em class="versenr"> 7</em> Kiu vi estas, ho granda
         monto? antaŭ Zerubabel vi fariĝos ebenaĵo; kaj li metos la unuan
         ŝtonon sub komuna vokado: Feliĉo, feliĉo al ĝi!<em class="versenr"> 8</em> Kaj aperis al
         mi vorto de la Eternulo, dirante:<em class="versenr"> 9</em> La manoj de Zerubabel fondis
         ĉi tiun domon, kaj liaj manoj ankaŭ finos ĝin; kaj vi ekscios, ke
         la Eternulo Cebaot sendis min al vi.<em class="versenr"> 10</em> Ĉar kiu povas malŝati ĉi
         tiun tagon kiel malgrandan, kiam ĝoje rigardas la vertikalŝnuron
         en la mano de Zerubabel tiuj sep okuloj de la Eternulo, kiuj
         trapenetras per sia rigardo la tutan teron?<em class="versenr"> 11</em> Tiam mi denove
         parolis kaj diris al li: Kion signifas tiuj du olivarboj dekstre
         kaj maldekstre de la kandelabro?<em class="versenr"> 12</em> Kaj mi parolis ankoraŭ kaj
         diris al li: Kion signifas la du branĉoj de olivarboj, kiuj
         troviĝas apud la du oraj tubetoj, tra kiuj fluas oro?<em class="versenr"> 13</em> Li
         respondis al mi kaj diris: Ĉu vi ne scias, kio tio estas? Mi
         diris: Ne, mia sinjoro.<em class="versenr"> 14</em> Tiam li diris: Tio estas du oleitoj,
         kiuj staras apud la Reganto de la tuta tero.
      </p>
      <div class="dist_chapter"></div>
      <h3 class="chapternr">5</h3>
      <p class="first_p">Mi levis denove miajn okulojn, kaj mi ekvidis disvolvitan
         skribrulaĵon.<em class="versenr"> 2</em> Kaj li diris al mi: Kion vi vidas? Mi respondis:
         Mi vidas disvolvitan skribrulaĵon, kiu havas la longon de dudek
         ulnoj kaj la larĝon de dek ulnoj.<em class="versenr"> 3</em> Tiam li diris al mi: Tio
         estas la malbeno, kiu eliras sur la supraĵon de la tuta lando;
         ĉar ĉiu, kiu ŝtelas, estos ekstermita, kiel estas dirite en ĝi,
         kaj ĉiu, kiu ĵuras mensoge, estos ekstermita, kiel estas dirite
         en ĝi.<em class="versenr"> 4</em> Mi elirigas ĝin, diras la Eternulo Cebaot, kaj ĝi eniros
         en la domon de ŝtelisto, kaj en la domon de tiu, kiu malvere
         ĵuras per Mia nomo; kaj ĝi restos en lia domo kaj ekstermos ĝin
         kune kun ĝia ligno kaj kun ĝiaj ŝtonoj.
      </p>
      <p class="p"><em class="versenr"> 5</em> La anĝelo, kiu parolis kun mi, elpaŝis, kaj diris al mi: Levu
         nun viajn okulojn, kaj rigardu, kio aperas.<em class="versenr"> 6</em> Mi diris: Kio tio
         estas? Kaj li respondis: Eliras mezurvazo; kaj li diris plue: Tio
         estas ilia aspekto en la tuta lando.<em class="versenr"> 7</em> Kaj jen leviĝis kikaro da
         plumbo, kaj jen ia virino sidas interne de la mezurvazo.<em class="versenr"> 8</em> Li
         diris: Tio estas la Malpieco; kaj li ĵetis ŝin sur la fundon de
         la mezurvazo, kaj sur la aperturon li ĵetis la plumban mason.<em class="versenr"> 9</em> Mi levis miajn okulojn, kaj vidis, ke aperas du virinoj, kaj
         vento estas en iliaj flugiloj, kaj iliaj flugiloj estis kiel la
         flugiloj de cikonio; ili levis la mezurvazon inter la teron kaj
         la ĉielon.<em class="versenr"> 10</em> Mi diris al la anĝelo, kiu parolis kun mi: Kien ili
         forportas tiun mezurvazon?<em class="versenr"> 11</em> Li respondis al mi: Por konstrui
         por ĝi domon en la lando Ŝinar; kiam ĉio estos preta, oni
         starigos ĝin tie sur ĝia bazo.
      </p>
      <div class="dist_chapter"></div>
      <h3 class="chapternr">6</h3>
      <p class="first_p">Mi levis denove miajn okulojn, kaj mi ekvidis: jen kvar ĉaroj
         eliras el inter du montoj; kaj la montoj estas kupraj.<em class="versenr"> 2</em> La unua
         ĉaro havis ĉevalojn ruĝajn, la dua ĉaro havis ĉevalojn nigrajn,<em class="versenr"> 3</em> la tria ĉaro havis ĉevalojn blankajn, kaj la kvara ĉaro havis
         ĉevalojn makulitajn kaj brunajn.<em class="versenr"> 4</em> Mi ekparolis kaj diris al la
         anĝelo, kiu parolis kun mi: Kio tio estas, mia sinjoro?<em class="versenr"> 5</em> La
         anĝelo respondis kaj diris al mi: Tio estas la kvar spiritoj de
         la ĉielo, kiuj eliras post sia starado antaŭ la Reganto de la
         tuta tero.<em class="versenr"> 6</em> La ĉaro kun la nigraj ĉevaloj iris al la lando
         norda, la blankaj iris post ili, kaj la makulitaj iris al la
         lando suda.<em class="versenr"> 7</em> La brunaj eliris, kaj deziris trairi la teron; kaj
         li diris: Iru, trairu la teron; kaj ili trairis la teron.<em class="versenr"> 8</em> Kaj
         li kriis al mi, kaj diris al mi jene: Vidu, tiuj, kiuj eliris al
         la lando norda, kontentigis Mian spiriton en la lando norda.
      </p>
      <p class="p"><em class="versenr"> 9</em> Kaj aperis al mi vorto de la Eternulo, dirante:<em class="versenr"> 10</em> Prenu de la
         forkondukitoj, de Ĥeldaj, de Tobija, kaj de Jedaja, kaj iru en la
         domon de Joŝija, filo de Cefanja, iru en la sama tago, kiam ili
         venos el Babel;<em class="versenr"> 11</em> prenu arĝenton kaj oron, kaj faru kronojn kaj
         metu sur la kapon de la ĉefpastro Josuo, filo de Jehocadak,<em class="versenr"> 12</em> kaj diru al li jene: Tiele diras la Eternulo Cebaot: Jen estas
         viro, kies nomo estas Markoto; li kreskos el sia loko kaj
         konstruos la templon de la Eternulo.<em class="versenr"> 13</em> Li konstruos la templon
         de la Eternulo, li ricevos gloron kaj sidos kaj regos sur sia
         trono; li estos ankaŭ pastro sur sia trono, kaj konsiliĝo paca
         estos inter ambaŭ.<em class="versenr"> 14</em> Kaj tiuj kronoj estos ĉe Ĥelem, Tobija,
         Jedaja, kaj Ĥen, filo de Cefanja, kiel memoraĵo en la templo de
         la Eternulo.<em class="versenr"> 15</em> Kaj malproksime loĝantoj venos kaj konstruos en
         la templo de la Eternulo, kaj vi ekscios, ke la Eternulo Cebaot
         sendis min al vi; kaj tio okazos, se vi obeados la voĉon de la
         Eternulo, via Dio.
      </p>
      <div class="dist_chapter"></div>
      <h3 class="chapternr">7</h3>
      <p class="first_p">En la kvara jaro de la reĝo Dario aperis vorto de la Eternulo
         al Zeĥarja, en la kvara tago de la naŭa monato, tio estas de
         Kislev;<em class="versenr"> 2</em> kiam Bet-El sendis Ŝareceron kaj Regem-Meleĥon kun
         iliaj akompanantoj, por preĝi antaŭ la Eternulo,<em class="versenr"> 3</em> kaj demandi la
         pastrojn, kiuj estis en la domo de la Eternulo Cebaot, kaj la
         profetojn, jene: Ĉu ni devas plori en la kvina monato, kaj fasti,
         kiel ni faradis jam dum multe da jaroj?<em class="versenr"> 4</em> Tiam aperis al mi vorto
         de la Eternulo Cebaot, dirante:<em class="versenr"> 5</em> Diru al la tuta popolo de la
         lando kaj al la pastroj jene: Kiam vi fastis kaj funebris en la
         kvina monato kaj en la sepa dum la sepdek jaroj ― ĉu por Mi vi
         fastis? ĉu por Mi?<em class="versenr"> 6</em> Kaj kiam vi manĝas kaj trinkas, ĉu ne por vi
         mem vi manĝas kaj trinkas?<em class="versenr"> 7</em> Ĉu la esenco ne estas tiuj vortoj,
         kiujn la Eternulo proklamis per la antaŭaj profetoj, kiam
         Jerusalem estis priloĝata kaj bonstata, kaj la urboj ĉirkaŭ ĝi,
         la suda regiono kaj la malaltaĵo, estis priloĝataj?
      </p>
      <p class="p"><em class="versenr"> 8</em> Kaj aperis vorto de la Eternulo al Zeĥarja, dirante:<em class="versenr"> 9</em> Tiele
         diras la Eternulo Cebaot: Faru juĝon justan, ĉiu estu bona kaj
         kompatema al sia frato;<em class="versenr"> 10</em> vidvinon, orfon, fremdulon, kaj
         malriĉulon ne premu, kaj ne portu en via koro malbonajn intencojn
         kontraŭ via frato.<em class="versenr"> 11</em> Sed ili ne volis atenti, ili deturnis de Mi
         sian flankon, kaj siajn orelojn ili ŝtopis, por ne aŭdi.<em class="versenr"> 12</em> Sian
         koron ili faris kiel diamanta ŝtono, por ne obei la instruon, kaj
         la vortojn, kiujn la Eternulo Cebaot sendis en Sia spirito per la
         antaŭaj profetoj; pro tio aperis granda kolero de la Eternulo
         Cebaot.<em class="versenr"> 13</em> Kaj ĉar Li vokis, kaj ili ne aŭskultis, tial ankaŭ Mi
         ne aŭskultis, kiam ili vokis, diras la Eternulo Cebaot.<em class="versenr"> 14</em> Kaj Mi
         disblovis ilin inter ĉiujn naciojn, kiujn ili ne konis, kaj la
         lando post ili dezertiĝis tiel, ke neniu en ĝi iris tien aŭ reen;
         tiamaniere la ĉarman landon ili faris dezerto.
      </p>
      <div class="dist_chapter"></div>
      <h3 class="chapternr">8</h3>
      <p class="first_p">Kaj aperis vorto de la Eternulo, dirante:<em class="versenr"> 2</em> Tiele diras la
         Eternulo Cebaot: Mi ekfervoris pri Cion per granda fervoro, kaj
         kun granda kolero Mi ekfervoris pri ĝi.<em class="versenr"> 3</em> Tiele diras la
         Eternulo: Mi revenos al Cion, Mi ekloĝos meze de Jerusalem, kaj
         Jerusalem estos nomata urbo de la vero, kaj la monto de la
         Eternulo Cebaot, monto sankta.<em class="versenr"> 4</em> Tiele diras la Eternulo Cebaot:
         Denove sidos maljunuloj kaj maljunulinoj sur la placoj de
         Jerusalem, ĉiu kun bastono en la mano, pro profundeco de la aĝo.<em class="versenr"> 5</em> Kaj la stratoj de la urbo pleniĝos de infanoj kaj infaninoj,
         ludantaj sur ĝiaj stratoj.<em class="versenr"> 6</em> Tiele diras la Eternulo Cebaot: Se
         en la okuloj de la restintoj de la popolo en ĉi tiu tempo tio
         ŝajnas ne ebla, ĉu tio estas ne ebla ankaŭ en Miaj okuloj? diras
         la Eternulo Cebaot.<em class="versenr"> 7</em> Tiele diras la Eternulo Cebaot: Jen Mi
         savos Mian popolon el la lando orienta kaj el la lando okcidenta;<em class="versenr"> 8</em> Mi venigos ilin, kaj ili ekloĝos interne de Jerusalem; kaj ili
         estos Mia popolo, kaj Mi estos ilia Dio, en vero kaj justo.<em class="versenr"> 9</em> Tiele diras la Eternulo Cebaot: Fortigu viajn manojn, vi, kiuj
         aŭdas en ĉi tiuj tagoj ĉi tiujn vortojn el la buŝo de la
         profetoj, en la tago, kiam estas farata fondo por la konstruado
         de la domo de la Eternulo Cebaot, la templo.<em class="versenr"> 10</em> Ĉar antaŭ ĉi tiuj
         tagoj ne ekzistis rekompenco por la laboro de homo, nek por la
         laboro de bruto; nek la eliranto nek la eniranto povis esti
         trankvila antaŭ la malamiko; kaj Mi permesis al ĉiuj homoj ataki
         unu la alian.<em class="versenr"> 11</em> Sed nun Mi estas por la restintoj de tiu popolo
         ne tia, kia Mi estis antaŭe, diras la Eternulo Cebaot;<em class="versenr"> 12</em> ĉar
         estos semo de paco: la vinberbranĉo donos siajn fruktojn, la tero
         donos siajn produktaĵojn, la ĉielo donos sian roson, kaj ĉion ĉi
         tion Mi posedigos al la restintoj de ĉi tiu popolo.<em class="versenr"> 13</em> Kaj kiel
         vi, ho domo de Jehuda kaj domo de Izrael, estis malbeno inter la
         nacioj, tiel Mi savos vin, kaj vi fariĝos beno; ne timu do, kaj
         viaj manoj fortiĝu.<em class="versenr"> 14</em> Ĉar tiele diras la Eternulo Cebaot: Tiel
         same, kiel Mi intencis plagi vin, kiam viaj patroj Min kolerigis,
         diras la Eternulo Cebaot, kaj Mi ne fordecidis tion,<em class="versenr"> 15</em> tiel Mi
         returnis Min kaj intencas nun fari bonon al Jerusalem kaj al la
         domo de Jehuda: ne timu.<em class="versenr"> 16</em> Jen estas la aferoj, kiujn vi devas
         fari: parolu veron unu al la alia, veran kaj pacan juĝon faru en
         viaj pordegoj;<em class="versenr"> 17</em> ne intencu en via koro malbonon unu kontraŭ la
         alia, kaj ne amu mensogan ĵuron; ĉar ĉion ĉi tion Mi malamas,
         diras la Eternulo.
      </p>
      <p class="p"><em class="versenr"> 18</em> Kaj aperis al mi vorto de la Eternulo Cebaot, dirante:<em class="versenr"> 19</em> Tiele diras la Eternulo Cebaot: La fastotago de la kvara monato
         kaj la fastotago de la kvina kaj la fastotago de la sepa kaj la
         fastotago de la deka estos por la domo de Jehuda ĝojo kaj gajeco
         kaj agrablaj festoj; tial amu la veron kaj la pacon.<em class="versenr"> 20</em> Tiele
         diras la Eternulo Cebaot: Venados ankoraŭ popoloj kaj loĝantoj de
         multaj urboj;<em class="versenr"> 21</em> kaj la loĝantoj de unu urbo venos al la loĝantoj
         de alia urbo, kaj diros: Ni iru rapide, por preĝi antaŭ la
         Eternulo kaj por turni nin al la Eternulo Cebaot; mi ankaŭ iros.<em class="versenr"> 22</em> Kaj venos multaj popoloj kaj potencaj nacioj, por serĉi la
         Eternulon Cebaot en Jerusalem kaj por preĝi antaŭ la Eternulo.<em class="versenr"> 23</em> Tiele diras la Eternulo Cebaot: En tiu tempo forte kaptos dek
         homoj el ĉialingvaj nacioj la baskon de Judo, kaj diros: Ni iros
         kun vi, ĉar ni aŭdis, ke Dio estas kun vi.
      </p>
      <div class="dist_chapter"></div>
      <h3 class="chapternr">9</h3>
      <p class="first_p">Profeta vorto de la Eternulo pri la lando Ĥadraĥ kaj pri ĝia
         ripozejo Damasko (ĉar la Eternulo rigardas ĉiujn homojn, kiel
         ĉiujn tribojn de Izrael),<em class="versenr"> 2</em> kaj pri Ĥamat, kiu havas sian limon
         apud ĝi, pri Tiro kaj Cidon, kiuj pensas, ke ili estas tre saĝaj.<em class="versenr"> 3</em> Tiro konstruis al si fortikaĵon, kaj kolektis arĝenton kiel
         polvon, kaj oron kiel stratan koton;<em class="versenr"> 4</em> sed jen la Sinjoro faros
         ĝin malriĉa kaj ĵetos en la maron ĝian remparon, kaj ĝi mem estos
         ekstermita de fajro.<em class="versenr"> 5</em> Aŝkelon tion vidos kaj ektimos, Gaza forte
         ektremos, ankaŭ Ekron, ĉar ĝia fido kovriĝos per honto; pereos la
         reĝo de Gaza, kaj Aŝkelon ne plu estos loĝata.<em class="versenr"> 6</em> En Aŝdod loĝos
         fremduloj, kaj Mi ekstermos la fierecon de Filiŝtujo.<em class="versenr"> 7</em> Mi
         forigos la sangon el ĝia buŝo kaj la abomenindan manĝaĵon el ĝiaj
         dentoj, kaj ĝi mem fariĝos apartenaĵo de nia Dio, kaj ĝi estos
         distrikto de Judujo, kaj Ekron fariĝos kiel la Jebusidoj.<em class="versenr"> 8</em> Mi
         gardos Mian domon kontraŭ la militistoj, por ke neniu trairu tien
         kaj reen, kaj ne plu venos al ĝi premanto; ĉar Mi rigardas ĝin
         nun per Miaj okuloj.
      </p>
      <p class="p"><em class="versenr"> 9</em> Ĝoju forte, ho filino de Cion, triumfu, ho filino de Jerusalem:
         jen via reĝo iras al vi; justa kaj helpema li estas, humila kaj
         rajdanta sur azeno, sur ido de azenino.<em class="versenr"> 10</em> Ĉar Mi ekstermos
         ĉarojn ĉe Efraim kaj ĉevalojn en Jerusalem, kaj ekstermita estos
         milita pafarko; li proklamos pacon al la nacioj, kaj lia regado
         estos de maro ĝis maro, de la Rivero ĝis la finoj de la tero.<em class="versenr"> 11</em> Kaj pro la sango de via interligo Mi eligos viajn malliberulojn
         el la senakva kavo.<em class="versenr"> 12</em> Reiru al la fortikaĵo, vi, ligitaj de
         espero! ĉar hodiaŭ Mi sciigas, ke Mi redonos al vi duoble.<em class="versenr"> 13</em> Mi
         streĉos al Mi Judujon kiel pafarkon, Mi armos Efraimon, Mi levos
         viajn filojn, ho Cion, kontraŭ viajn filojn, ho Grekujo, kaj Mi
         faros vin kiel glavo de heroo.<em class="versenr"> 14</em> La Eternulo aperos super ili,
         Lia sago elflugos kiel fulmo, la Sinjoro, la Eternulo, ekblovos
         per trumpeto kaj paŝos en suda ventego.<em class="versenr"> 15</em> La Eternulo Cebaot
         defendos ilin, kaj ili ekstermos, kaj ili piedpremos la ŝtonojn
         de la ŝtonĵetiloj; ili trinkos, kaj bruos kvazaŭ de vino; ili
         pleniĝos kiel porofera kaliko, kiel la anguloj de la altaro.<em class="versenr"> 16</em> Kaj savos ilin la Eternulo, ilia Dio, en tiu tempo, kiel la
         ŝafojn de Sia popolo; ĉar kiel ŝtonoj de krono ili brilos sur Lia
         tero.<em class="versenr"> 17</em> Ĉar kiel granda estas Lia boneco, kaj kiel granda estas
         Lia beleco! Pano vigligos la junulojn, kaj mosto la junulinojn.
      </p>
      <div class="dist_chapter"></div>
      <h3 class="chapternr">10</h3>
      <p class="first_p">Petu de la Eternulo pluvon printempan; la Eternulo faros
         fulmojn, kaj donos abundan pluvon por ĉiuj kreskaĵoj sur la
         kampo.<em class="versenr"> 2</em> La domaj dioj parolas sensencaĵon, la antaŭdiristoj
         havas malverajn viziojn, rakontas mensogajn sonĝojn, kaj konsolas
         per vantaĵo; tial ili diskuras kiel ŝafoj, suferas pro tio, ke
         ili ne havas paŝtiston.<em class="versenr"> 3</em> Kontraŭ la paŝtistoj ekflamis Mia
         kolero, kaj la antaŭirantajn virkaprojn Mi punos; sed la Eternulo
         Cebaot vizitos Sian ŝafaron, la domon de Jehuda, kaj faros ĝin
         kiel ornamita ĉevalo en batalo.<em class="versenr"> 4</em> El ĝi eliros la angula ŝtono,
         el ĝi la ĉefa stango, el ĝi la batala pafarko, el ĝi eliros ĉiuj
         regantoj.<em class="versenr"> 5</em> Ili estos kiel forteguloj, kiuj piedpremas en batalo
         kvazaŭ koton sur la strato; kaj ili batalos, ĉar la Eternulo
         estos kun ili, kaj ili hontigos tiujn, kiuj sidas sur ĉevaloj.<em class="versenr"> 6</em> Mi fortigos la domon de Jehuda, Mi savos la domon de Jozef, kaj
         Mi enloĝigos ilin, ĉar Mi kompatas ilin. Kaj ili estos en tia
         stato, kvazaŭ Mi neniam ilin forlasis; ĉar Mi, la Eternulo, estas
         ilia Dio, kaj Mi aŭskultos ilin.<em class="versenr"> 7</em> Efraim estos kiel fortegulo;
         kaj ilia koro estos gaja, kiel de vino; iliaj filoj vidos kaj
         ĝojos; ilia koro triumfos per la Eternulo.<em class="versenr"> 8</em> Mi fajfos al ili kaj
         kunvenigos ilin, ĉar Mi elaĉetis ilin; kaj ili multiĝos, kiel ili
         multiĝis antaŭe.<em class="versenr"> 9</em> Mi semos ilin inter la popoloj, kaj en
         malproksimaj landoj ili memoros Min, kaj ili vivos kun siaj
         infanoj kaj revenos.<em class="versenr"> 10</em> Mi revenigos ilin el la lando Egipta, Mi
         kolektos ilin el Asirio, Mi revenigos ilin en la landon Gileadan
         kaj sur Lebanonon, kaj ne troviĝos sufiĉe da loko por ili.<em class="versenr"> 11</em> Malfeliĉo trairos la maron, batos la ondojn de la maro, kaj
         sekiĝos ĉiuj profundaj lokoj de Nilo; malaltiĝos la fiereco de
         Asirio, kaj malaperos la sceptro de Egiptujo.<em class="versenr"> 12</em> Mi faros ilin
         forteguloj per la Eternulo, kaj en Lia nomo ili irados, diras la
         Eternulo.
      </p>
      <div class="dist_chapter"></div>
      <h3 class="chapternr">11</h3>
      <p class="first_p">Malfermu, ho Lebanon, viajn pordojn, ke la fajro ekstermu viajn
         cedrojn.<em class="versenr"> 2</em> Ĝemegu, ho cipreso, ĉar falis la cedro kaj la
         potenculoj estas ruinigitaj. Ĝemegu, ho kverkoj de Baŝan, ĉar
         falis la fortika arbaro.<em class="versenr"> 3</em> Oni aŭdas ploradon de paŝtistoj, ĉar
         ilia belegaĵo estas ruinigita; oni aŭdas kriadon de junaj leonoj,
         ĉar forigita estas la beleco de Jordan.<em class="versenr"> 4</em> Tiele diras la
         Eternulo, mia Dio: Paŝtu la buĉotajn ŝafojn,<em class="versenr"> 5</em> kiujn iliaj
         aĉetintoj mortigas, ne farante pekon, kaj iliaj vendintoj diras:
         Dank' al la Eternulo, mi riĉiĝis; kaj iliaj paŝtistoj ne bedaŭras
         ilin.<em class="versenr"> 6</em> Pro tio Mi ne plu indulgos la loĝantojn de la tero, diras
         la Eternulo; jen Mi transdonos la homojn ĉiun en la manon de lia
         proksimulo kaj en la manon de lia reĝo, kaj ili frapados la
         teron, kaj Mi ne savos el ilia mano.<em class="versenr"> 7</em> Kaj mi paŝtis la ŝafojn
         buĉotajn, la plej malfeliĉajn el la ŝafoj. Kaj mi prenis al mi du
         bastonojn, la unu mi nomis Afableco kaj la duan Ligilo; kaj mi
         paŝtis la ŝafojn.<em class="versenr"> 8</em> Kaj mi forigis tri paŝtistojn en unu monato;
         kaj deturnis sin de ili mia animo, kiel ankaŭ ilia animo deturnis
         sin de mi.<em class="versenr"> 9</em> Kaj mi diris: Mi vin ne paŝtos: la mortonta mortu,
         la pereonta pereu, kaj la ceteraj manĝu unu la karnon de la alia.<em class="versenr"> 10</em> Kaj mi prenis mian bastonon Afableco kaj rompis ĝin, por
         detrui la interligon, kiun mi faris kun ĉiuj popoloj;<em class="versenr"> 11</em> kaj ĝi
         estis detruita en tiu tago. Kaj tiam la malfeliĉaj ŝafoj, kiuj
         atentadis min, eksciis, ke tio estas vorto de la Eternulo.<em class="versenr"> 12</em> Kaj
         mi diris al ili: Se plaĉas al vi, donu al mi mian laborpagon; se
         ne, tiam ne faru tion. Kaj ili pesis al mi kiel mian laborpagon
         tridek arĝentajn monerojn.<em class="versenr"> 13</em> Kaj la Eternulo diris al mi: Ĵetu
         tion en la trezorejon; bela prezo, per kiu ili taksis Min! Kaj mi
         prenis la tridek arĝentajn monerojn kaj ĵetis ilin en la
         trezorejon de la domo de la Eternulo.<em class="versenr"> 14</em> Kaj mi rompis mian duan
         bastonon Ligilo, por detrui la fratecon inter Jehuda kaj Izrael.
      </p>
      <p class="p"><em class="versenr"> 15</em> Kaj la Eternulo diris al mi: Prenu al vi ankoraŭ la ilaron de
         paŝtisto malsaĝa;<em class="versenr"> 16</em> ĉar jen Mi starigos sur la tero paŝtiston,
         kiu ne serĉos la ŝafojn perdiĝintajn, ne zorgos pri la junaj, ne
         kuracos la malsanajn, ne nutros la sanajn, sed manĝos la viandon
         de la grasaj kaj disbatos iliajn hufojn.<em class="versenr"> 17</em> Ve al la malsaĝa
         paŝtisto, kiu forlasas la ŝafojn! la glavo trafos lian brakon kaj
         lian dekstran okulon; lia brako velksekiĝos, kaj lia dekstra
         okulo tute perdos sian vidadon.
      </p>
      <div class="dist_chapter"></div>
      <h3 class="chapternr">12</h3>
      <p class="first_p">Profeta vorto de la Eternulo pri Izrael.</p>
      <p class="p">Diro de la Eternulo, kiu etendis la ĉielon, fondis la teron, kaj
         kreis la spiriton de la homo interne de li:<em class="versenr"> 2</em> Jen Mi faros
         Jerusalemon freneziga kaliko por ĉiuj popoloj ĉirkaŭe, kaj eĉ por
         Judujo, kiam Jerusalem estos sieĝata.<em class="versenr"> 3</em> En tiu tempo Mi faros
         Jerusalemon peza ŝtono por ĉiuj popoloj: ĉiuj, kiuj ĝin levos,
         faros al si vundojn; kaj kolektiĝos kontraŭ ĝi ĉiuj nacioj de la
         tero.<em class="versenr"> 4</em> En tiu tempo, diras la Eternulo, Mi frapos ĉiun ĉevalon
         per rabio kaj ĝian rajdanton per frenezeco; kaj sur la domon de
         Jehuda Mi malfermos Miajn okulojn; ĉiujn ĉevalojn de la popoloj
         Mi frapos per blindeco.<em class="versenr"> 5</em> Kaj la estroj de Judujo diros en sia
         koro: Mia forto estas la loĝantoj de Jerusalem, dank' al la
         Eternulo Cebaot, ilia Dio.<em class="versenr"> 6</em> En tiu tempo Mi faros la estrojn de
         Judujo kiel pato kun fajro inter ligno kaj kiel brulanta torĉo
         inter garboj, kaj ili formanĝos dekstre kaj maldekstre ĉiujn
         popolojn ĉirkaŭe; kaj Jerusalem estos denove priloĝata sur sia
         loko, en Jerusalem.<em class="versenr"> 7</em> Kaj antaŭe la Eternulo savos la tendojn de
         Judujo, por ke la gloro de la domo de David kaj la gloro de la
         loĝantoj de Jerusalem ne estu tro alta super Judujo.<em class="versenr"> 8</em> En tiu
         tempo la Eternulo defendos la loĝantojn de Jerusalem, kaj la plej
         malforta el ili estos en tiu tempo kiel David, kaj la domo de
         David estos kiel Dio, kiel anĝelo de la Eternulo antaŭ ili.<em class="versenr"> 9</em> En
         tiu tempo Mi decidos ekstermi ĉiujn naciojn, kiuj atakas
         Jerusalemon.<em class="versenr"> 10</em> Sed sur la domon de David kaj sur la loĝantojn de
         Jerusalem Mi verŝos spiriton de amo kaj de preĝoj; kaj ili
         rigardos tiun, kiun ili trapikis, kaj ili ploros pri li, kiel oni
         ploras pri solfilo, kaj ili malĝojos pri li, kiel oni malĝojas
         pri unuenaskito.<em class="versenr"> 11</em> En tiu tempo estos granda plorado en
         Jerusalem, kiel la plorado en Hadadrimon en la valo de Megidon.<em class="versenr"> 12</em> Ploros la lando, ĉiu familio aparte: la familio de la domo de
         David aparte, kaj iliaj edzinoj aparte; la familio de la domo de
         Natan aparte, kaj iliaj edzinoj aparte;<em class="versenr"> 13</em> la familio de la domo
         de Levi aparte, kaj iliaj edzinoj aparte; la familio de la
         Ŝimeiidoj aparte, kaj iliaj edzinoj aparte;<em class="versenr"> 14</em> ĉiuj ceteraj
         familioj ĉiu familio aparte, kaj iliaj edzinoj aparte.
      </p>
      <div class="dist_chapter"></div>
      <h3 class="chapternr">13</h3>
      <p class="first_p">En tiu tempo malfermiĝos por la domo de David kaj por la
         loĝantoj de Jerusalem fonto, por purigi sin de pekoj kaj de
         malpureco.<em class="versenr"> 2</em> En tiu tempo, diras la Eternulo Cebaot, Mi ekstermos
         de la lando la nomojn de la idoloj, kaj ili ne plu estos
         rememorataj; ankaŭ la profetojn kaj la malpuran spiriton Mi
         forigos de la lando.<em class="versenr"> 3</em> Se iu tiam diros profetaĵon, tiam lia
         patro kaj lia patrino, kiuj naskis lin, diros al li: Vi ne devas
         vivi, ĉar vi parolis malveraĵon en la nomo de la Eternulo; kaj
         lia patro kaj lia patrino, kiuj naskis lin, trapikos lin, kiam li
         profetos.<em class="versenr"> 4</em> En tiu tempo ĉiu el la profetoj hontos pri sia vizio,
         kiam li volos profeti, kaj oni ne metos sur sin harkovritan
         mantelon por trompi;<em class="versenr"> 5</em> sed ĉiu diros: Mi ne estas profeto, mi
         estas terkultivisto, ĉar al la tero mi alkutimiĝis de mia
         infaneco.<em class="versenr"> 6</em> Se oni diros al li: Kio estas ĉi tiuj vundoj sur viaj
         manoj? tiam li respondos: Oni batis min en la domo de miaj
         amantoj.
      </p>
      <p class="p"><em class="versenr"> 7</em> Ho glavo, leviĝu kontraŭ Mian paŝtiston kaj kontraŭ Mian plej
         proksiman amikon, diras la Eternulo Cebaot; frapu la paŝtiston,
         por ke diskuru la ŝafoj; kaj Mi returnos Mian manon al la
         malgranduloj.<em class="versenr"> 8</em> Kaj sur la tuta tero, diras la Eternulo, du
         partoj estos ekstermitaj kaj pereos, kaj la tria parto restos sur
         ĝi.<em class="versenr"> 9</em> Kaj tiun trian parton Mi trairigos tra fajro, kaj refandos,
         kiel oni fandas arĝenton, kaj Mi elprovos ilin, kiel oni elprovas
         oron. Ili vokos Mian nomon, kaj Mi aŭskultos ilin, kaj Mi diros:
         Tio estas Mia popolo; kaj ili diros: La Eternulo estas nia Dio.
      </p>
      <div class="dist_chapter"></div>
      <h3 class="chapternr">14</h3>
      <p class="first_p">Jen de la Eternulo venos tago, kiam oni dividos vian havaĵon
         meze de vi.<em class="versenr"> 2</em> Mi kolektos ĉiujn naciojn milite kontraŭ
         Jerusalemon, kaj la urbo estos venkoprenita, la domoj estos
         detruitaj, la virinoj estos senhonorigitaj, duono de la urbo iros
         en kaptitecon, sed la cetera popolo ne estos ekstermita el la
         urbo.<em class="versenr"> 3</em> Sed la Eternulo eliros kaj militos kontraŭ tiuj nacioj,
         kiel iam Li militis en tago de batalo.<em class="versenr"> 4</em> Liaj piedoj en tiu tempo
         stariĝos sur la Monto de Olivoj, kiu estas antaŭ Jerusalem
         oriente; kaj la Monto de Olivoj disfendiĝos en la mezo en du
         partojn, de oriento ĝis okcidento, tiel, ke fariĝos tre granda
         valo, unu duono de la monto forŝoviĝos norden kaj la dua duono
         suden.<em class="versenr"> 5</em> Kaj vi kuros en la valo inter Miaj montoj, ĉar la
         intermonta valo atingos ĝis Acel; vi kuros, kiel vi kuris de la
         tertremo en la tempo de Uzija, reĝo de Judujo; tiam venos la
         Eternulo, mia Dio, kune kun ĉiuj sanktuloj.<em class="versenr"> 6</em> En tiu tago ne
         estos lumo, sed estos malvarmo kaj densa nebulo.<em class="versenr"> 7</em> Kaj tio estos
         tago sola, konata nur de la Eternulo, nek tago nek nokto; nur
         vespere montriĝos lumo.<em class="versenr"> 8</em> En tiu tago ekfluos viviga akvo el
         Jerusalem, duono de ĝi al la maro orienta kaj duono al la maro
         okcidenta; ĝi fluados en somero kaj en vintro.<em class="versenr"> 9</em> Kaj la Eternulo
         estos Reĝo super la tuta tero; en tiu tempo la Eternulo estos
         sola, kaj Lia nomo estos sola.<em class="versenr"> 10</em> La tuta lando fariĝos ebenaĵo,
         de Geba ĝis Rimon, sude de Jerusalem; ĉi tiu altiĝos kaj staros
         sur sia loko, de la Pordego de Benjamen ĝis la loko de la unua
         pordego, ĝis la Pordego Angula, kaj de la turo de Ĥananel ĝis la
         reĝaj vinpremejoj.<em class="versenr"> 11</em> Kaj oni loĝos en ĝi, kaj anatemo ne plu
         ekzistos; kaj Jerusalem estos ekster ĉia danĝero.<em class="versenr"> 12</em> Kaj tia
         estos la plago, per kiu la Eternulo frapos ĉiujn popolojn, kiuj
         batalis kontraŭ Jerusalem: ilia karno putros, kiam ili staros
         ankoraŭ sur siaj piedoj, iliaj okuloj putros en siaj kavoj, kaj
         ilia lango putros en ilia buŝo.<em class="versenr"> 13</em> En tiu tempo estos inter ili
         granda tumulto, venanta de la Eternulo, kaj ĉiu kaptos la manon
         de sia proksimulo, kaj leviĝos lia mano kontraŭ lian proksimulon.<em class="versenr"> 14</em> Eĉ Judujo militos kontraŭ Jerusalem, kaj oni kolektos la
         havaĵon de ĉiuj nacioj ĉirkaŭe, tre multe da oro, arĝento, kaj
         vestoj.<em class="versenr"> 15</em> Tia sama plago estos sur la ĉevaloj, muloj, kameloj,
         azenoj, kaj sur ĉiuj brutoj, kiuj estos en tiuj tendaroj.<em class="versenr"> 16</em> Ĉiuj
         restintoj el ĉiuj nacioj, kiuj venis kontraŭ Jerusalemon, venados
         ĉiujare, por adorkliniĝi antaŭ la Reĝo, la Eternulo Cebaot, kaj
         por festi la feston de laŭboj.<em class="versenr"> 17</em> Se iu el la gentoj de la tero
         ne iros en Jerusalemon, por adorkliniĝi antaŭ la Reĝo, la
         Eternulo Cebaot, tiam ili ne havos pluvon super si.<em class="versenr"> 18</em> Se la
         gento Egipta, kiu ne havas pluvon, ne iros kaj ne venos, trafos
         ilin la plago, per kiu la Eternulo frapos tiujn naciojn, kiuj ne
         venos, por festi la feston de laŭboj.<em class="versenr"> 19</em> Tio estos puno de
         Egiptujo, kaj puno de ĉiuj nacioj, se ili ne iros, por festi la
         feston de laŭboj.<em class="versenr"> 20</em> En tiu tempo sur la tintiloj de la ĉevaloj
         estos skribite: SANKTA AL LA ETERNULO; kaj la kaldronoj en la
         domo de la Eternulo estos kiel la kalikoj antaŭ la altaro.<em class="versenr"> 21</em> Kaj
         ĉiuj kaldronoj en Jerusalem kaj en Judujo estos sanktaj al la
         Eternulo Cebaot; kaj ĉiuj oferontoj venos kaj prenos el ili kaj
         kuiros en ili; kaj ne plu estos komercisto en la domo de la
         Eternulo Cebaot en tiu tempo.
      </p>
      <hr>
      <div class="footer"><a href="libro_mal.html">MALAĤI&nbsp;&gt;&gt;</a></div>
   </body>
</html>