<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>DANIEL</title>
   </head>
   <body background="../bld/papero.jpg">
      <div class="header"><span class="header_left"><a href="libro_jeh.html">&lt;&lt;&nbsp;JEĤEZKEL</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">DANIEL</h3>
      <div class="dist_chapter"></div>
      <h3 class="chapternr">1</h3>
      <p class="first_p">En la tria jaro de la reĝado de Jehojakim, reĝo de Judujo,
         venis Nebukadnecar, reĝo de Babel, al Jerusalem, kaj eksieĝis
         ĝin.<em class="versenr"> 2</em> Kaj la Sinjoro transdonis en lian manon Jehojakimon, reĝon
         de Judujo, kaj parton de la vazoj de la domo de Dio; kaj li
         venigis ilin en la landon Ŝinar, en la domon de sia dio, kaj la
         vazojn li metis en la trezorejon de sia dio.<em class="versenr"> 3</em> Kaj la reĝo diris
         al Aŝpenaz, la estro de liaj korteganoj, ke el la Izraelidoj, el
         la reĝa idaro kaj el la nobelaro, li venigu<em class="versenr"> 4</em> knabojn
         sendifektajn, belaspektajn, komprenemajn por ĉiu saĝaĵo, klerajn,
         scienckomprenantajn, kaj kapablajn servi en la palaco de la reĝo,
         kaj ke oni lernigu al ili la skribadon kaj la lingvon Ĥaldean.<em class="versenr"> 5</em> Kaj la reĝo destinis por ili por ĉiu tago manĝaĵojn de la reĝa
         tablo, kaj vinon el tiu, kiun li mem trinkadis, kaj li ordonis
         eduki ilin dum tri jaroj, post kies finiĝo ili estis komencontaj
         la servadon antaŭ la reĝo.<em class="versenr"> 6</em> El la idoj de Jehuda estis inter ili
         Daniel, Ĥananja, Miŝael, kaj Azarja.<em class="versenr"> 7</em> La estro de la korteganoj
         donis al ili aliajn nomojn; kaj li donis al Daniel la nomon
         Beltŝacar; al Ĥananja, Ŝadraĥ; al Miŝael, Meŝaĥ; kaj al Azarja,
         Abed-Nego.<em class="versenr"> 8</em> Daniel metis en sian koron, ke li ne malpurigos sin
         per la manĝaĵoj de la reĝo, nek per la vino, kiun ĉi tiu trinkas;
         tial li petis la korteganestron, ke al li estu permesite ne
         malpurigi sin.<em class="versenr"> 9</em> Dio donis al Daniel favoron kaj simpation ĉe la
         korteganestro.<em class="versenr"> 10</em> Kaj la korteganestro diris al Daniel: Mi timas
         mian sinjoron, la reĝon, kiu mem destinis por vi, kion vi devas
         manĝi kaj trinki; se li vidos, ke viaj vizaĝoj estas malpli
         grasaj, ol ĉe aliaj knaboj, viaj samaĝuloj, tiam vi farus mian
         kapon kulpa antaŭ la reĝo.<em class="versenr"> 11</em> Tiam Daniel diris al la
         inspektisto, al kiu la korteganestro komisiis Danielon, Ĥananjan,
         Miŝaelon, kaj Azarjan:<em class="versenr"> 12</em> Faru, mi petas, provon kun viaj
         servantoj dum dek tagoj; oni donadu al ni por manĝi legomojn, kaj
         por trinki akvon;<em class="versenr"> 13</em> poste montriĝu al vi nia aspekto, kaj la
         aspekto de la knaboj, kiuj manĝas la manĝaĵon de la reĝo; kaj
         poste agu kun viaj servantoj laŭ tio, kion vi vidos.<em class="versenr"> 14</em> Li obeis
         ilin en tio kaj faris kun ili provon dum dek tagoj.<em class="versenr"> 15</em> Post paso
         de la dek tagoj montriĝis, ke ili estas pli bonaspektaj kaj pli
         bonkorpaj, ol ĉiuj knaboj, kiuj manĝis la manĝaĵon de la reĝo.<em class="versenr"> 16</em> Tial la inspektisto forportadis ilian manĝaĵon, kaj la vinon, kiu
         estis destinita al ili por trinki, kaj donadis al ili legomojn.<em class="versenr"> 17</em> Kaj al tiuj kvar knaboj Dio donis kapablojn kaj komprenemecon
         pri ĉiuj libroj kaj saĝaĵo, kaj Daniel estis ankaŭ kompetenta pri
         ĉiaj vizioj kaj sonĝoj.<em class="versenr"> 18</em> Kiam pasis la tempo, kiun la reĝo
         difinis por ilia venigo, la korteganestro prezentis ilin al
         Nebukadnecar.<em class="versenr"> 19</em> La reĝo parolis kun ili, kaj el ili ĉiuj
         troviĝis neniu egala al Daniel, Ĥananja, Miŝael, kaj Azarja. Kaj
         ili komencis servadi antaŭ la reĝo.<em class="versenr"> 20</em> Kaj koncerne ĉiujn aferojn
         de saĝo kaj scio, pri kiuj la reĝo ilin demandis, li trovis ilin
         dekoble pli saĝaj, ol ĉiuj astrologoj kaj magiistoj, kiuj estis
         en lia tuta regno.<em class="versenr"> 21</em> Daniel estis tie ĝis la unua jaro de la
         reĝo Ciro.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">En la dua jaro de la reĝado de Nebukadnecar aperis al
         Nebukadnecar sonĝoj; kaj konfuziĝis lia spirito, kaj li ne povis
         dormi.<em class="versenr"> 2</em> Kaj la reĝo ordonis alvoki la astrologojn, magiistojn,
         sorĉistojn, kaj Ĥaldeojn, por ke ili diru al la reĝo liajn
         sonĝojn. Kaj ili venis kaj stariĝis antaŭ la reĝo.<em class="versenr"> 3</em> Kaj la reĝo
         diris al ili: Mi havis sonĝon, kaj mia spirito maltrankviliĝis,
         dezirante scii, kio estis tiu sonĝo.<em class="versenr"> 4</em> La Ĥaldeoj respondis al la
         reĝo en la lingvo Siria: Ho reĝo, vivu eterne! diru la sonĝon al
         viaj servantoj, kaj ni klarigos ĝian signifon.<em class="versenr"> 5</em> Sed la reĝo
         respondis kaj diris al la Ĥaldeoj: La enhavon mi forgesis. Tamen,
         se vi ne diros al mi la sonĝon kaj ĝian signifon, vi estos
         dishakitaj en pecojn kaj viaj domoj estos ruinigitaj.<em class="versenr"> 6</em> Sed se vi
         rakontos al mi la sonĝon kaj ĝian signifon, vi ricevos de mi
         donacojn, rekompencon, kaj grandan honoron. Tial diru al mi la
         sonĝon kaj ĝian signifon.<em class="versenr"> 7</em> Ili denove respondis: La reĝo diru
         sian sonĝon al siaj servantoj, kaj ni klarigos ĝian signifon.<em class="versenr"> 8</em> La reĝo diris: Mi scias bone, ke vi deziras gajni tempon, ĉar vi
         vidas, ke la afero malaperis el mia memoro.<em class="versenr"> 9</em> Se vi ne diros al
         mi la sonĝon, tio montros, ke vi havas unu intencon: vi preparas
         vin, por doni al mi mensogan kaj sentaŭgan respondon, ĝis la
         tempo pasos. Tial rakontu al mi la sonĝon, tiam mi konvinkiĝos,
         ke vi povas klarigi al mi ankaŭ ĝian signifon.<em class="versenr"> 10</em> La Ĥaldeoj
         respondis al la reĝo kaj diris: Ne ekzistas sur la tero tia homo,
         kiu povus plenumi la deziron de la reĝo; tial neniu reĝo, kiel
         ajn granda kaj potenca li estus, postulis iam similan respondon
         de iu astrologo, magiisto, aŭ Ĥaldeo;<em class="versenr"> 11</em> la afero, kiun la reĝo
         postulas, estas tiel eksterordinara, ke neniu povas tion plenumi
         al la reĝo, krom la dioj, kiuj ne vivas inter karnuloj.<em class="versenr"> 12</em> Tiam
         la reĝo forte indignis kaj koleris, kaj ordonis pereigi ĉiujn
         saĝulojn de Babel.<em class="versenr"> 13</em> Kiam la dekreto eliris, oni komencis la
         mortigadon de la saĝuloj, kaj oni volis mortigi ankaŭ Danielon
         kaj liajn kamaradojn.<em class="versenr"> 14</em> Tiam Daniel faris saĝan kaj prudentan
         rediron al Arjoĥ, la estro de la reĝaj korpogardistoj, kiu
         eliris, por mortigi la saĝulojn de Babel;<em class="versenr"> 15</em> li demandis Arjoĥon,
         la potenculon de la reĝo, dirante: Pro kio eliris de la reĝo tia
         severa ordono? Tiam Arjoĥ rakontis al Daniel la tutan aferon.<em class="versenr"> 16</em> Daniel iris kaj petis la reĝon, ke li donu al li templimon, kaj
         li prezentos al la reĝo la klarigon.
      </p>
      <p class="p"><em class="versenr"> 17</em> Poste Daniel iris en sian domon, kaj rakontis la aferon al
         siaj kamaradoj Ĥananja, Miŝael, kaj Azarja,<em class="versenr"> 18</em> por ke ili petegu
         la kompateman Dion de la ĉielo malkaŝi tiun kaŝitan aferon, por
         ke Daniel kaj liaj kamaradoj ne pereu kun la aliaj saĝuloj de
         Babel.<em class="versenr"> 19</em> Kaj tiam la kaŝitaĵo malkaŝiĝis al Daniel en nokta
         vizio, kaj Daniel dankis pro tio Dion de la ĉielo.<em class="versenr"> 20</em> Kaj Daniel
         ekparolis, kaj diris: Estu benata la nomo de Dio de eterne ĝis
         eterne; ĉar al Li apartenas saĝo kaj forto;<em class="versenr"> 21</em> Li ŝanĝas la
         tempojn kaj jarojn; Li faligas reĝojn kaj starigas reĝojn; Li
         donas saĝon al la saĝuloj kaj prudenton al la prudentuloj;<em class="versenr"> 22</em> Li
         malkaŝas la profundaĵon kaj kaŝitaĵon; Li scias, kio estas en la
         mallumo, kaj lumo estas en Li.<em class="versenr"> 23</em> Vin, ho Dio de miaj patroj, mi
         dankas kaj gloras; ĉar Vi donis al mi saĝon kaj forton, kaj
         malkaŝis al mi tion, pri kio ni Vin petis; ĉar Vi malkaŝis al ni
         la aferon de la reĝo.<em class="versenr"> 24</em> Poste Daniel iris al Arjoĥ, al kiu la
         reĝo komisiis mortigi la saĝulojn de Babel; li venis, kaj diris
         al li tiel: Ne mortigu la saĝulojn de Babel, konduku min al la
         reĝo, kaj mi diros al la reĝo la klarigon.
      </p>
      <p class="p"><em class="versenr"> 25</em> Tiam Arjoĥ tuj enkondukis Danielon al la reĝo, kaj diris al ĉi
         tiu tiele: Inter la transloĝigitaj filoj de Judujo mi trovis
         homon, kiu povas doni al la reĝo klarigon.<em class="versenr"> 26</em> Tiam ekparolis la
         reĝo, kaj diris al Daniel, kies nomo estis nun Beltŝacar: Ĉu vi
         povas sciigi al mi la sonĝon, kiun mi vidis, kaj ĝian signifon?<em class="versenr"> 27</em> Daniel respondis al la reĝo kaj diris: La kaŝitaĵon, pri kiu
         la reĝo demandas, ne povas malkaŝi al la reĝo la saĝuloj, nek la
         sorĉistoj, nek la astrologoj, nek la divenistoj;<em class="versenr"> 28</em> sed en la
         ĉielo ekzistas Dio, kiu malkaŝas kaŝitaĵon; Li malkaŝis al la
         reĝo Nebukadnecar tion, kio estos en tempo estonta. Via sonĝo kaj
         la vizioj de via kapo sur via lito estis jenaj:<em class="versenr"> 29</em> vi, ho reĝo,
         meditis sur via lito pri tio, kio estos poste; kaj la Malkaŝanto
         de kaŝitaĵoj montris al vi, kio estos.<em class="versenr"> 30</em> Kaj al mi tiu kaŝitaĵo
         malkaŝiĝis ne pro tio, ke mi kvazaŭ estus pli saĝa ol ĉiuj
         vivantoj, sed por tio, ke la reĝo ricevu klarigon kaj ke vi
         eksciu la pensojn de via koro.<em class="versenr"> 31</em> Vi, ho reĝo, havis vizion: jen
         staris granda statuo; grandega statuo tio estis; en
         eksterordinara brilo ĝi staris antaŭ vi, kaj ĝia aspekto estis
         terura.<em class="versenr"> 32</em> La kapo de tiu statuo estis el pura oro; ĝiaj brusto
         kaj manoj estis el arĝento, la ventro kaj femuroj el kupro;<em class="versenr"> 33</em> ĝiaj kruroj estis el fero, ĝiaj piedoj estis parte el fero, parte
         el argilo.<em class="versenr"> 34</em> Vi vidis poste, ke ŝtono deŝiriĝis sen ago de ia
         mano, frapis la statuon, ĝiajn ferajn kaj argilajn piedojn, kaj
         frakasis ilin.<em class="versenr"> 35</em> Tiam ĉio kune frakasiĝis: la fero, argilo,
         kupro, arĝento, kaj oro fariĝis kiel grenventumaĵo sur somera
         draŝejo, kaj la vento ilin forportis, kaj ne restis postesigno
         post ili; sed la ŝtono, kiu frakasis la statuon, fariĝis granda
         monto kaj plenigis la tutan teron.<em class="versenr"> 36</em> Tio estas la sonĝo. Nun ni
         diros al la reĝo la signifon.<em class="versenr"> 37</em> Vi, ho reĝo, estas reĝo super
         reĝoj, al kiu Dio de la ĉielo donis regnon, potencon, forton, kaj
         gloron;<em class="versenr"> 38</em> kaj ĉie, kie ajn loĝas homoj, Li transdonis en viajn
         manojn la bestojn de la kampo kaj la birdojn de la ĉielo, kaj
         faris vin reganto super ili ĉiuj. Vi estas la ora kapo.<em class="versenr"> 39</em> Post
         vi aperos nova regno, malpli alta ol via, kaj ankoraŭ tria regno,
         kupra, kiu regos super la tuta tero.<em class="versenr"> 40</em> La kvara regno estos
         malmola, kiel fero; ĉar kiel fero disbatas kaj frakasas ĉion,
         tiel ankaŭ ĝi, simile al ĉiofrakasanta fero, disbatados kaj
         frakasados.<em class="versenr"> 41</em> Kaj ke vi vidis la piedojn kaj la fingrojn parte
         el potargilo kaj parte el fero ― tio estos regno de miksita
         konsisto, kaj ĝi enhavos parte la malmolecon de fero, ĉar vi
         vidis feron miksitan kun potargilo.<em class="versenr"> 42</em> Sed kiel la fingroj de la
         piedoj estis parte el fero, parte el argilo, tiel ankaŭ la regno
         estos parte fortika, parte rompebla.<em class="versenr"> 43</em> Kaj ke vi vidis feron,
         miksitan kun potargilo, tio signifas, ke ili estos kunigitaj per
         forto homa, sed ne kunfandiĝos inter si, kiel fero ne kunfandiĝas
         kun argilo.<em class="versenr"> 44</em> Sed en la tempo de tiuj reĝoj Dio de la ĉielo
         starigos regnon, kiu neniam detruiĝos, kaj ĝia reĝado ne
         transiros al alia popolo; ĝi frakasos kaj detruos ĉiujn regnojn,
         sed ĝi mem staros eterne.<em class="versenr"> 45</em> Vi vidis, ke ŝtono sen ia mano
         deŝiriĝis de monto, kaj frakasis feron, kupron, argilon,
         arĝenton, kaj oron; la granda Dio montris al la reĝo, kio estos
         poste. Tia estas precize la sonĝo kaj ĝia ĝusta klarigo.<em class="versenr"> 46</em> Tiam
         la reĝo Nebukadnecar ĵetis sin vizaĝaltere kaj adorkliniĝis al
         Daniel kaj ordonis alporti al li donacojn kaj bonodorajn
         incensojn.<em class="versenr"> 47</em> La reĝo ekparolis al Daniel, kaj diris: Vere, via
         Dio estas Dio de la dioj kaj Reganto de la reĝoj, malkaŝanta
         kaŝitaĵojn, kaj tial vi povis malkaŝi tiun kaŝitaĵon.<em class="versenr"> 48</em> Tiam la
         reĝo altigis Danielon, donis al li grandajn kaj riĉajn donacojn,
         kaj faris lin reganto super la tuta lando de Babel kaj ĉefo super
         ĉiuj saĝuloj de Babel.<em class="versenr"> 49</em> Daniel petis la reĝon, kaj ĉi tiu
         starigis Ŝadraĥon, Meŝaĥon, kaj Abed-Negon super la aferoj de la
         lando Babela; kaj Daniel mem restis ĉe la kortego de la reĝo.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">La reĝo Nebukadnecar faris oran statuon, kiu havis la alton de
         sesdek ulnoj kaj la larĝon de ses ulnoj; kaj li starigis ĝin en
         la valo Dura en la lando Babela.<em class="versenr"> 2</em> Kaj la reĝo Nebukadnecar
         sendis al la satrapoj, regionestroj, militestroj, ĉefaj juĝistoj,
         urbestroj, leĝistoj, oficistoj, kaj potenculoj de la lando, ke
         ili venu al la solena malkovro de la statuo, kiun starigis la
         reĝo Nebukadnecar.<em class="versenr"> 3</em> Tiam kunvenis la satrapoj, regionestroj,
         militestroj, ĉefaj juĝistoj, urbestroj, leĝistoj, oficistoj, kaj
         potenculoj de la lando, al la solena malkovro de la statuo, kiun
         la reĝo Nebukadnecar starigis; kaj ili stariĝis antaŭ la statuo,
         kiun Nebukadnecar starigis.<em class="versenr"> 4</em> Kaj heroldo laŭte proklamis: Estas
         sciigate al vi, ho popoloj, gentoj, kaj lingvoj:<em class="versenr"> 5</em> kiam vi aŭdos
         la sonon de korno, fluto, harpo, sabeko, psaltero, sakfajfilo,
         kaj diversaj muzikaj instrumentoj, tiam faligu vin kaj
         adorkliniĝu al la ora statuo, kiun starigis la reĝo Nebukadnecar.<em class="versenr"> 6</em> Kiu ne faligos sin kaj ne adorkliniĝos, tiu tuj estos ĵetita en
         ardantan fornon.<em class="versenr"> 7</em> Tial, kiam ĉiuj popoloj ekaŭdis la sonon de
         korno, fluto, harpo, sabeko, psaltero, kaj diversaj muzikaj
         instrumentoj, ili faligis sin kaj adorkliniĝis al la ora statuo,
         kiun starigis la reĝo Nebukadnecar.<em class="versenr"> 8</em> En tiu tempo tuj aliris
         kelkaj Ĥaldeoj kaj akuzis la Judojn.<em class="versenr"> 9</em> Ili ekparolis, kaj diris
         al la reĝo Nebukadnecar: Ho reĝo, vivu eterne!<em class="versenr"> 10</em> Vi, ho reĝo,
         ordonis, ke ĉiu homo, kiu aŭdos la sonon de korno, fluto, harpo,
         sabeko, psaltero, sakfajfilo, kaj diversaj muzikaj instrumentoj,
         faligu sin kaj adorkliniĝu al la ora statuo;<em class="versenr"> 11</em> kaj kiu ne
         faligos sin kaj ne adorkliniĝos, tiu estu ĵetita en ardantan
         fornon.<em class="versenr"> 12</em> Ekzistas tamen viroj Judaj, kiujn vi starigis super la
         aferoj de la lando Babela, Ŝadraĥ, Meŝaĥ, kaj Abed-Nego; kaj tiuj
         homoj ne obeas vian ordonon, ho reĝo, ne servas al viaj dioj, kaj
         ne adorkliniĝas al la ora statuo, kiun vi starigis.<em class="versenr"> 13</em> Tiam
         Nebukadnecar en kolero kaj furiozo ordonis venigi Ŝadraĥon,
         Meŝaĥon, kaj Abed-Negon; kaj oni tuj venigis tiujn virojn al la
         reĝo.<em class="versenr"> 14</em> Nebukadnecar ekparolis, kaj diris al ili: Ĉu intence vi,
         ho Ŝadraĥ, Meŝaĥ, kaj Abed-Nego, ne servas al miaj dioj, kaj ne
         adorkliniĝas al la ora statuo, kiun mi starigis?<em class="versenr"> 15</em> De nun, kiam
         vi ekaŭdos la sonon de korno, fluto, harpo, sabeko, psaltero,
         sakfajfilo, kaj diversaj muzikaj instrumentoj, estu pretaj tuj
         faligi vin kaj adorkliniĝi al la statuo, kiun mi faris; se vi ne
         adorkliniĝos, tiam vi tuj estos ĵetitaj en ardantan fornon; kaj
         tiam kia dio savos vin el miaj manoj?<em class="versenr"> 16</em> Ŝadraĥ, Meŝaĥ, kaj Abed-
         Nego respondis kaj diris al la reĝo: Ho Nebukadnecar, ne estas al
         ni malfacile respondi al vi pri tio.<em class="versenr"> 17</em> Ni havas Dion, al kiu ni
         servas; Li povas savi nin el la ardanta forno kaj ankaŭ savi nin
         el via mano, ho reĝo.<em class="versenr"> 18</em> Kaj se Li eĉ tion ne faros, vi tamen
         sciu, ho reĝo, ke al viaj dioj ni ne servos, kaj al la ora
         statuo, kiun vi starigis, ni ne adorkliniĝos.<em class="versenr"> 19</em> Tiam
         Nebukadnecar pleniĝis de furiozo, kaj la aspekto de lia vizaĝo
         ŝanĝiĝis pro kolero kontraŭ Ŝadraĥ, Meŝaĥ, kaj Abed-Nego; kaj li
         ordonis ardigi la fornon sepoble pli forte, ol oni faradis
         ordinare.<em class="versenr"> 20</em> Kaj al la plej fortaj militistoj el sia militistaro
         li ordonis ligi Ŝadraĥon, Meŝaĥon, kaj Abed-Negon, kaj ĵeti ilin
         en la ardantan fornon.<em class="versenr"> 21</em> Tiam oni ligis tiujn virojn en ilia
         suba kaj supra vesto, en iliaj kapkovroj kaj aliaj vestoj, kaj
         oni ĵetis ilin en la ardantan fornon.<em class="versenr"> 22</em> Kaj ĉar la ordono de la
         reĝo estis severa kaj la forno estis ardigita treege, tial tiujn
         homojn, kiuj ĵetis Ŝadraĥon, Meĥaĥon, kaj Abed-Negon, mortigis la
         flamo de la fajro.<em class="versenr"> 23</em> Kaj tiuj tri viroj, Ŝadraĥ, Meŝaĥ, kaj
         Abed-Nego, falis ligitaj en la ardantan fornon.<em class="versenr"> 24</em> Tiam la reĝo
         Nebukadnecar ekmiregis, kaj en teruro li leviĝis, ekparolis, kaj
         diris al siaj konsilistoj: Ĉu ne tri virojn ni ĵetis ligitajn en
         la fajron? Ili respondis al la reĝo: Tiel estas, ho reĝo.<em class="versenr"> 25</em> Sed
         li parolis plue, kaj diris: Jen mi vidas kvar virojn, ne
         ligitajn, kiuj iras meze de la fajro kaj estas sendifektaj; kaj
         la kvara aspektas kvazaŭ filo de la dioj.<em class="versenr"> 26</em> Kaj Nebukadnecar
         aliris al la aperturo de la ardanta forno, ekparolis, kaj diris:
         Ho Ŝadraĥ, Meŝaĥ, kaj Abed-Nego, servantoj de Dio la Plejalta!
         eliru, kaj aliru. Tiam Ŝadraĥ, Meŝaĥ, kaj Abed-Nego eliris el
         meze de la fajro.<em class="versenr"> 27</em> Kaj la satrapoj, regionestroj, militestroj,
         kaj konsilistoj de la reĝo kunvenis, kaj pririgardis tiujn
         virojn, super kies korpoj la fajro havis nenian forton, tiel, ke
         eĉ haro sur ilia kapo ne bruldifektiĝis, iliaj vestoj ne
         ŝanĝiĝis, kaj eĉ odoron de fajro oni ne sentis sur ili.<em class="versenr"> 28</em> Nebukadnecar ekparolis, kaj diris: Benata estu Dio de Ŝadraĥ,
         Meŝaĥ, kaj Abed-Nego, kiu sendis Sian anĝelon, kaj savis Siajn
         servantojn pro tio, ke ili fidis je Li, ne obeis la ordonon de la
         reĝo, kaj oferis siajn korpojn, por ne servi kaj adorkliniĝi al
         alia dio, krom sia Dio.<em class="versenr"> 29</em> Nun mi donas ordonon: Se iu el ia
         popolo, gento, aŭ lingvo eldiros blasfemon kontraŭ Dio de Ŝadraĥ,
         Meŝaĥ, kaj Abed-Nego, tiu estos hakita en pecojn kaj lia domo
         estos ruinigita; ĉar ne ekzistas alia dio, kiu povus savi
         tiamaniere.<em class="versenr"> 30</em> Kaj la reĝo denove tre altigis Ŝadraĥon, Meŝaĥon,
         kaj Abed-Negon en la lando Babela.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">La reĝo Nebukadnecar al ĉiuj popoloj, gentoj, kaj lingvoj, kiuj
         estas sur la tuta tero: Kresku via bonstato!<em class="versenr"> 2</em> Mi trovas bona
         konigi la pruvosignojn kaj miraklojn, kiujn faris sur mi Dio la
         Plejalta.<em class="versenr"> 3</em> Kiel grandaj estas Liaj pruvosignoj, kaj kiel
         potencaj estas Liaj mirakloj! Lia reĝado estas eterna, kaj Lia
         regado estas en ĉiuj generacioj.
      </p>
      <p class="p"><em class="versenr"> 4</em> Mi, Nebukadnecar, estis trankvila en mia domo kaj bonfarta en
         mia palaco.<em class="versenr"> 5</em> Sed mi vidis sonĝon, kiu teruris min, kaj la
         meditado sur mia lito kaj la vizioj de mia kapo min konsternis.<em class="versenr"> 6</em> Kaj mi donis ordonon venigi al mi ĉiujn saĝulojn de Babel, por ke
         ili diru al mi la signifon de la sonĝo.<em class="versenr"> 7</em> Tiam venis la
         astrologoj, sorĉistoj, Ĥaldeoj, kaj divenistoj; mi rakontis al
         ili la sonĝon, sed ili ne povis klarigi al mi ĝian signifon.<em class="versenr"> 8</em> Fine venis al mi Daniel, al kiu estis donita la nomo Beltŝacar,
         laŭ la nomo de mia dio, kaj kiu havas en si la spiriton de la
         sanktaj dioj; mi rakontis al li la sonĝon:<em class="versenr"> 9</em> Ho Beltŝacar, ĉefo
         de la astrologoj, pri kiu mi scias, ke en vi estas la spirito de
         la sanktaj dioj kaj nenia kaŝitaĵo vin embarasas: klarigu al mi
         la vizion de mia sonĝo kaj ĝian signifon.<em class="versenr"> 10</em> La vizio de mia kapo
         sur mia lito estis jena: mi vidis, ke jen meze de la tero staras
         arbo tre alta;<em class="versenr"> 11</em> tiu arbo estas bonkreska kaj forta, kaj ĝia
         alto atingas la ĉielon, kaj oni ĝin vidas ĝis la randoj de la
         tuta tero;<em class="versenr"> 12</em> ĝia foliaro estas bela, kaj multe da fruktoj estas
         sur ĝi, kaj sur ĝi troviĝas manĝaĵo por ĉiuj; en la ombro sub ĝi
         kaŝas sin bestoj de la kampo, kaj sur ĝiaj branĉoj sidas birdoj
         de la ĉielo, kaj ĉiu karno nutras sin de ĝi.<em class="versenr"> 13</em> Kaj mi vidis en
         la vizioj de mia kapo sur mia lito, ke jen sankta prizorganto
         malsupreniris de la ĉielo,<em class="versenr"> 14</em> kaj per laŭta voĉo li diris: Dehaku
         ĉi tiun arbon, ĉirkaŭhaku ĝiajn branĉojn, deprenu de ĝi la
         foliaron, kaj disĵetu ĝiajn fruktojn, por ke foriĝu la bestoj,
         kiuj estas sub ĝi, kaj la birdoj forflugu de ĝiaj branĉoj.<em class="versenr"> 15</em> Sed
         ĝian ĉefan radikon restigu en la tero, en ĉenoj feraj kaj kupraj,
         meze de la herbo de la kampo; ĝin trinkigu la roso de la ĉielo,
         kaj kune kun la bestoj ĝi nutru sin per la herboj de la tero.<em class="versenr"> 16</em> La homa koro estos prenita for de ĝi, kaj ĝi ricevos koron
         bestan, kaj tiel pasos super ĝi sep jaroj.<em class="versenr"> 17</em> Per la ordono de la
         prizorgantoj tio estas decidita, kaj per la dekreto de la
         sanktuloj tio estas destinita, por ke la vivantoj sciu, ke la
         Plejaltulo regas en la regno de la homoj, kaj donas ĝin al tiu,
         al kiu Li volas, kaj starigas super ĝi la plej humilan el la
         homoj.<em class="versenr"> 18</em> Tian sonĝon vidis mi, reĝo Nebukadnecar. Kaj vi, ho
         Beltŝacar, diru ĝian signifon; ĉar neniu el la saĝuloj en mia
         regno povas klarigi ĝian signifon, sed vi povas, ĉar vi havas en
         vi la spiriton de la sanktaj dioj.
      </p>
      <p class="p"><em class="versenr"> 19</em> Tiam Daniel, kiu havis la nomon Beltŝacar, en la daŭro de unu
         horo staris konsternite, kaj liaj pensoj lin malĝojigis. La reĝo
         ekparolis, kaj diris: Ho Beltŝacar, ne embarasu vin la sonĝo kaj
         ĝia signifo. Beltŝacar respondis kaj diris: Ho mia sinjoro, por
         viaj malamikoj estu tiu sonĝo, kaj por viaj malamantoj estu ĝia
         signifo.<em class="versenr"> 20</em> La arbo, kiun vi vidis, kiu elkreskis alte kaj forte,
         atingis per sia pinto la ĉielon, kaj estis videbla sur la tuta
         tero,<em class="versenr"> 21</em> kaj sur kiu estis bela foliaro, multe da fruktoj kaj
         manĝaĵo por ĉiuj, sub kiu sidis bestoj de la kampo, kaj sur kies
         branĉoj sidis birdoj de la ĉielo ―<em class="versenr"> 22</em> tio estas vi, ho reĝo
         altiĝinta; via grandeco kreskis kaj atingis ĝis la ĉielo, kaj via
         potenco ĝis la randoj de la tero.<em class="versenr"> 23</em> Kaj ke la reĝo vidis sanktan
         prizorganton, kiu malsupreniris de la ĉielo, kaj diris: Dehaku la
         arbon kaj ekstermu ĝin, sed nur ĝian ĉefan radikon restigu en la
         tero, en ĉenoj feraj kaj kupraj, meze de la herbo de la kampo,
         ĝin trinkigu la roso de la ĉielo, kaj ĝi havu la sorton de la
         bestoj de la kampo, ĝis pasos super ĝi sep jaroj ―<em class="versenr"> 24</em> jen estas
         la signifo de tio, ho reĝo: tio estas dekreto de la Plejaltulo,
         kiu trafos mian sinjoron, la reĝon.<em class="versenr"> 25</em> Vi estos elpuŝita el meze
         de la homoj, kaj vi vivos kun la bestoj de la kampo; per herbo
         oni vin nutros, kiel bovojn; roson de la ĉielo oni trinkigos al
         vi; kaj sep jaroj pasos super vi, ĝis vi ekscios, ke super la
         regno de homoj regas la Plejaltulo, kaj donas ĝin al tiu, al kiu
         Li volas.<em class="versenr"> 26</em> Kaj ke estas ordonite restigi la ĉefan radikon de la
         arbo ― tio signifas, ke via regno estos redonita al vi, kiam vi
         konfesos la potencon de la ĉielo.<em class="versenr"> 27</em> Tial, ho reĝo, volu favore
         akcepti mian konsilon: liberigu vin de viaj pekoj per justeco kaj
         de viaj malbonagoj per favorkoreco al malriĉuloj; per tio via
         bonstato fariĝos longedaŭra.<em class="versenr"> 28</em> Ĉio ĉi tio efektiviĝis sur la
         reĝo Nebukadnecar.<em class="versenr"> 29</em> Post paso de dek du monatoj, promenante tra
         la reĝa palaco en Babel,<em class="versenr"> 30</em> la reĝo ekparolis, kaj diris: Ĉu tio
         ne estas la majesta Babel, kiun por restado de la reĝo mi aranĝis
         per la forto de mia potenco kaj por la gloro de mia majesto?<em class="versenr"> 31</em> Kiam ĉi tiu parolo estis ankoraŭ en la buŝo de la reĝo, eksonis
         voĉo el la ĉielo: Al vi, ho reĝo Nebukadnecar, estas dirate: La
         regno estas prenata for de vi;<em class="versenr"> 32</em> kaj vi estas elpuŝata el meze
         de la homoj, kaj vi vivos kun la bestoj de la kampo; per herbo
         oni vin nutros, kiel bovojn; kaj sep jaroj pasos super vi, ĝis vi
         ekscios, ke super la regno de homoj regas la Plejaltulo, kaj
         donas ĝin al tiu, al kiu Li volas.<em class="versenr"> 33</em> Tuj plenumiĝis tiu verdikto
         sur Nebukadnecar; li estis elpuŝita el meze de la homoj, li
         komencis manĝi herbon, kiel bovoj, lia korpo estis trinkigata de
         la roso de la ĉielo, tiel, ke liaj haroj kreskis kiel la plumoj
         de aglo kaj liaj ungoj fariĝis kiel ĉe birdo.<em class="versenr"> 34</em> Post paso de la
         difinita tempo, mi, Nebukadnecar, levis miajn okulojn al la
         ĉielo, kaj mia prudento revenis al mi; kaj mi benis la
         Plejaltulon, mi laŭdis kaj gloris Tiun, kiu vivas eterne, kies
         regado estas regado eterna kaj kies regno daŭras en ĉiuj
         generacioj.<em class="versenr"> 35</em> Ĉiuj, kiuj vivas sur la tero, estas kalkuleblaj
         kiel nenio. Laŭ Sia volo Li agas, kiel kun la armeo de la ĉielo,
         tiel kun la vivantoj sur la tero; kaj ekzistas neniu, kiu povus
         kontraŭstari al Lia mano, aŭ demandi Lin: Kion Vi faras?<em class="versenr"> 36</em> En
         tiu tempo revenis al mi mia prudento, kaj mi ricevis denove mian
         reĝan honoron, mian majeston, kaj mian antaŭan aspekton; tiam
         elserĉis min miaj konsilistoj kaj miaj altranguloj, mi estis
         denove starigita super mia regno, kaj mia majesto fariĝis ankoraŭ
         pli granda.<em class="versenr"> 37</em> Nun mi, Nebukadnecar, laŭdas, altigas, kaj gloras
         la Reĝon de la ĉielo, kies ĉiuj faroj estas veraj kaj kies vojoj
         estas ĝustaj, kaj kiu la fierulojn povas humiligi.
      </p>
      <div class="dist_chapter"></div>
      <h3 class="chapternr">5</h3>
      <p class="first_p">La reĝo Belŝacar faris grandan festenon por siaj mil
         eminentuloj kaj multe drinkis kun tiuj mil.<em class="versenr"> 2</em> Fariĝinte ebria,
         Belŝacar ordonis alporti la orajn kaj arĝentajn vazojn, kiujn lia
         patro Nebukadnecar venigis el la templo de Jerusalem, por ke el
         ili trinku la reĝo kaj liaj eminentuloj, liaj edzinoj kaj
         kromvirinoj.<em class="versenr"> 3</em> Tiam oni alportis la orajn vazojn, kiuj estis
         prenitaj el la sanktejo de la domo de Dio en Jerusalem; kaj
         trinkis el ili la reĝo kaj liaj eminentuloj, liaj edzinoj kaj
         kromvirinoj.<em class="versenr"> 4</em> Ili trinkis vinon, kaj gloris la diojn orajn kaj
         arĝentajn, kuprajn, ferajn, lignajn, kaj ŝtonajn.<em class="versenr"> 5</em> En tiu
         momento aperis fingroj de homa mano kaj komencis skribi kontraŭ
         la kandelabro sur la kalkita muro de la reĝa salono; kaj la reĝo
         vidis la manon, kiu skribis.<em class="versenr"> 6</em> Tiam ŝanĝiĝis la vizaĝaspekto de
         la reĝo, liaj pensoj konfuziĝis, la ligiloj de liaj lumboj
         malstreĉiĝis, kaj liaj genuoj tremante kunfrapiĝadis.<em class="versenr"> 7</em> La reĝo
         laŭtege ekkriis, ke oni venigu la magiistojn, Ĥaldeojn, kaj
         divenistojn. La reĝo ekparolis, kaj diris al la saĝuloj de Babel:
         Kiu ajn tralegos ĉi tiun surskribon kaj klarigos al mi ĝian
         signifon, tiu ricevos purpuran veston, ora ĉeno estos sur lia
         kolo, kaj li estos la tria reganto en la regno.<em class="versenr"> 8</em> Tiam venis ĉiuj
         saĝuloj de la reĝo; sed ili ne povis tralegi la surskribon, nek
         klarigi al la reĝo ĝian signifon.<em class="versenr"> 9</em> La reĝo Belŝacar forte
         maltrankviliĝis, kaj lia vizaĝaspekto ŝanĝiĝis, kaj antaŭ liaj
         eminentuloj konfuziĝis.<em class="versenr"> 10</em> Ĉe tiu okazintaĵo, kiu fariĝis al la
         reĝo kaj al liaj altranguloj, en la salonon de la festeno eniris
         la reĝino. La reĝino ekparolis, kaj diris: Ho reĝo, vivu eterne!
         Ne konsternu vin viaj pensoj, kaj ne ŝanĝiĝu via vizaĝaspekto.<em class="versenr"> 11</em> En via regno ekzistas viro, kiu havas en si la spiriton de la
         sanktaj dioj; en la tempo de via patro oni trovis en li lumon,
         prudenton, kaj saĝon, similan al la saĝo de la dioj; kaj la reĝo
         Nebukadnecar, via patro, la reĝo mem, via patro, faris lin ĉefo
         de la astrologoj, sorĉistoj, Ĥaldeoj, kaj divenistoj;<em class="versenr"> 12</em> ĉar en
         li oni trovis altan spiriton, scion, kaj prudenton, por klarigi
         sonĝojn, komentarii sentencojn, kaj malkaŝi kaŝitaĵojn. Tio estas
         Daniel, al kiu la reĝo donis la nomon Beltŝacar. Tial oni voku
         Danielon, kaj li klarigos la signifon.
      </p>
      <p class="p"><em class="versenr"> 13</em> Tiam oni alkondukis Danielon antaŭ la reĝon; kaj la reĝo
         ekparolis, kaj diris al Daniel: Ĉu vi estas Daniel, unu el la
         forkaptitaj filoj de Judujo, kiujn mia patro, la reĝo, venigis el
         Judujo?<em class="versenr"> 14</em> Mi aŭdis pri vi, ke la spirito de la dioj estas en vi,
         kaj ke lumo, prudento, kaj eksterordinara saĝo troviĝas en vi.<em class="versenr"> 15</em> Nun estis alkondukitaj al mi la saĝuloj kaj magiistoj, por
         tralegi ĉi tiun surskribon kaj klarigi al mi ĝian signifon; sed
         ili ne povis klarigi al mi la sencon de ĉi tiuj vortoj.<em class="versenr"> 16</em> Sed mi
         aŭdis pri vi, ke vi povoscias klarigi signifon kaj malkaŝi
         kaŝitaĵon. Tial, se vi povas tralegi ĉi tiun surskribon kaj
         klarigi al mi ĝian signifon, vi ricevos purpuran veston, ora ĉeno
         estos sur via kolo, kaj vi estos la tria reganto en la regno.<em class="versenr"> 17</em> Tiam Daniel respondis kaj diris al la reĝo: Viaj donacoj restu ĉe
         vi, viajn rekompencojn donu al iu alia; mi tamen tralegos al la
         reĝo la surskribon, kaj mi klarigos al li la signifon.<em class="versenr"> 18</em> Ho
         reĝo! Dio la Plejalta donis al via patro Nebukadnecar regnon,
         potencon, honoron, kaj gloron.<em class="versenr"> 19</em> Pro la potenco, kiun Li donis
         al li, ĉiuj popoloj, gentoj, kaj lingvoj tremis kaj havis timon
         antaŭ li; kiun li volis, li mortigis, kaj kiun li volis, li lasis
         vivi; kiun li volis, li altigis, kaj kiun li volis, li
         malaltigis.<em class="versenr"> 20</em> Sed kiam lia koro fieriĝis kaj lia spirito
         malhumiliĝis, li estis deĵetita el sia reĝa trono kaj senigita je
         sia gloro;<em class="versenr"> 21</em> kaj li estis elpuŝita el meze de la homoj, kaj lia
         koro fariĝis simila al koro de besto, kaj li vivis kun sovaĝaj
         azenoj; li manĝis herbon, kiel la bovoj, kaj lia korpo estis
         trinkigata per la roso de la ĉielo; ĝis li eksciis, ke super la
         regno de homoj regas Dio la Plejalta, kaj donas ĝin al tiu, al
         kiu Li volas.<em class="versenr"> 22</em> Vi, lia filo, ho Belŝacar, ne humiligis vian
         koron, kvankam vi sciis ĉion tion;<em class="versenr"> 23</em> sed vi levis vin kontraŭ la
         Reganton de la ĉielo, tiel, ke la vazojn el Lia domo oni alportis
         al vi, kaj vi kun viaj eminentuloj, kun viaj edzinoj kaj
         kromvirinoj, trinkis vinon el ili; kaj vi gloris la diojn
         arĝentajn kaj orajn, kuprajn, ferajn, lignajn, kaj ŝtonajn, kiuj
         ne vidas, ne aŭdas, kaj ne pensas; kaj Dion, en kies mano estas
         la spiro de via vivo kaj ĉiuj viaj vojoj, vi ne gloris.<em class="versenr"> 24</em> Pro
         tio estas sendita de Li la mano kaj skribita ĉi tiu surskribo.<em class="versenr"> 25</em> Jen estas la surskribo, kiu estas desegnita: MENE, MENE, TEKEL,
         UFARSIN.<em class="versenr"> 26</em> Jen estas la signifo de la vortoj: MENE: Dio kalkulis
         la tempon de via reĝado kaj metis al ĝi finon;<em class="versenr"> 27</em> TEKEL: vi estas
         pesita sur pesilo kaj trovita tro malpeza;<em class="versenr"> 28</em> PERES: via regno
         estas dividita kaj donita al la Medoj kaj Persoj.<em class="versenr"> 29</em> Tiam laŭ
         ordono de Belŝacar oni metis purpuran veston sur Danielon kaj
         oran ĉenon sur lian kolon, kaj oni proklamis lin la tria reganto
         en la regno.<em class="versenr"> 30</em> En tiu sama nokto Belŝacar, reĝo de la Ĥaldeoj,
         estis mortigita.<em class="versenr"> 31</em> Dario, la Medo, ricevis la regnon, havante la
         aĝon de sesdek du jaroj.
      </p>
      <div class="dist_chapter"></div>
      <h3 class="chapternr">6</h3>
      <p class="first_p">Kaj Dario bonvolis starigi super sia regno cent dudek
         satrapojn, por administri lian tutan regnon;<em class="versenr"> 2</em> kaj super ili tri
         ĉefajn estrojn, inter kiuj estis ankaŭ Daniel, por ke la satrapoj
         donadu al ili kalkulraportojn, kaj por ke la reĝo ne havu
         malprofiton.<em class="versenr"> 3</em> Sed Daniel superis la aliajn ĉefajn estrojn kaj
         satrapojn, ĉar li havis eksterordinaran saĝon; kaj la reĝo havis
         jam la intencon starigi lin super la tuta regno.<em class="versenr"> 4</em> Tiam la ĉefaj
         estroj kaj la satrapoj komencis serĉi pretekston, por akuzi
         Danielon koncerne la aferojn de la regno. Sed ili povis trovi
         nenian pretekston nek kulpon; ĉar li estis fidela, kaj nenia
         kulpo nek krimo estis trovebla en li.<em class="versenr"> 5</em> Tiam tiuj homoj diris: Ni
         ne povos trovi kulpon en tiu Daniel, se ni ne trovos ion kontraŭ
         li en la leĝoj de lia Dio.<em class="versenr"> 6</em> Kaj tiuj ĉefaj estroj kaj satrapoj
         venis al Dario, kaj diris al li tiel: Ho reĝo Dario, vivu eterne!<em class="versenr"> 7</em> Ĉiuj ĉefaj estroj de la regno, regionestroj, satrapoj,
         konsilistoj, kaj militestroj interkonsentis, ke oni devas elirigi
         reĝan dekreton kaj severe ordoni, ke ĉiun, kiu en la daŭro de
         tridek tagoj petos ion de ia dio aŭ homo anstataŭ de vi, ho reĝo,
         oni ĵetu en kavon de leonoj.<em class="versenr"> 8</em> Tial konfirmu, ho reĝo, ĉi tiun
         decidon, kaj subskribu la ordonon, por ke ĝi ne estu malobeata,
         kiel leĝo de Medujo kaj Persujo, kiun neniu povas senvalorigi.<em class="versenr"> 9</em> La reĝo Dario subskribis la dekreton.<em class="versenr"> 10</em> Kiam Daniel eksciis, ke
         estas subskribita tia ordono, li iris en sian domon, kaj antaŭ la
         fenestroj de sia ĉambro, malfermitaj en la direkto al Jerusalem,
         li tri fojojn ĉiutage genuis kaj preĝis al sia Dio kaj gloradis
         Lin, kiel li faradis antaŭe.<em class="versenr"> 11</em> Tiam tiuj homoj ĉirkaŭis
         Danielon, kaj trovis lin preĝanta kaj petanta favorkorecon antaŭ
         sia Dio.<em class="versenr"> 12</em> Kaj ili iris, kaj diris al la reĝo koncerne la reĝan
         dekreton: Ĉu vi ne ordonis per dekreto, ke ĉiun homon, kiu en la
         daŭro de tridek tagoj petos ion de ia dio aŭ homo krom vi, ho
         reĝo, oni ĵetu en kavon de leonoj? La reĝo respondis kaj diris:
         Jes, tio efektive estas dekretita, kiel neforigebla leĝo de
         Medujo kaj Persujo.<em class="versenr"> 13</em> Tiam ili respondis kaj diris al la reĝo:
         Jen Daniel, kiu estas el la transloĝigitaj filoj de Judujo, ne
         atentas vin, ho reĝo, nek la dekreton, subskribitan de vi, sed
         tri fojojn ĉiutage li preĝas siajn preĝojn.<em class="versenr"> 14</em> Aŭdinte tion, la
         reĝo forte afliktiĝis en sia animo, kaj, dezirante savi Danielon,
         li multe klopodis ĝis la subiro de la suno, por liberigi lin.<em class="versenr"> 15</em> Sed tiuj homoj ĉirkaŭis la reĝon, kaj diris al li: Sciu, ho reĝo,
         ke laŭ la leĝoj de Medujo kaj Persujo ĉiu malpermeso aŭ ordono,
         konfirmita de la reĝo, devas resti neŝanĝebla.<em class="versenr"> 16</em> Tiam la reĝo
         ordonis, kaj oni alkondukis Danielon, kaj ĵetis lin en kavon de
         leonoj. Sed la reĝo diris al Daniel: Via Dio, al kiu vi senĉese
         servas, savu vin!<em class="versenr"> 17</em> Kaj oni alportis ŝtonon kaj metis ĝin sur la
         aperturon de la kavo; kaj la reĝo sigelis ĝin per sia ringo kaj
         per la ringo de siaj altranguloj, por ke ne fariĝu ia ŝanĝo
         koncerne Danielon.<em class="versenr"> 18</em> Poste la reĝo iris en sian palacon, pasigis
         la nokton en fastado, eĉ ne permesis alporti al li manĝaĵon; kaj
         ankaŭ dormi li ne povis.<em class="versenr"> 19</em> Matene la reĝo leviĝis ĉe la tagiĝo
         kaj iris rapide al la kavo de la leonoj.<em class="versenr"> 20</em> Kaj kiam li alvenis
         al la kavo, li vokis per malĝoja voĉo Danielon; kaj ekparolinte,
         la reĝo diris al Daniel: Ho Daniel, servanto de la vivanta Dio!
         ĉu via Dio, al kiu vi senĉese servas, povis savi vin de la
         leonoj?<em class="versenr"> 21</em> Tiam Daniel respondis al la reĝo: Ho reĝo, vivu
         eterne!<em class="versenr"> 22</em> Mia Dio sendis Sian anĝelon, kaj baris la buŝon de la
         leonoj, kaj ili faris al mi nenian difekton; ĉar mi estis trovita
         pura antaŭ Li; kaj ankaŭ antaŭ vi, ho reĝo, mi ne faris krimon.<em class="versenr"> 23</em> Tiam la reĝo tre ekĝojis pri li kaj ordonis levi Danielon el
         la kavo. Kaj oni eligis Danielon el la kavo, kaj nenia difekto
         montriĝis sur li; ĉar li kredis al sia Dio.<em class="versenr"> 24</em> Kaj la reĝo
         ordonis alkonduki tiujn virojn, kiuj per sia akuzo volis pereigi
         Danielon, kaj ĵeti en la kavon de la leonoj ilin mem, kaj ankaŭ
         iliajn infanojn kaj iliajn edzinojn; kaj ankoraŭ antaŭ ol ili
         atingis la fundon de la kavo, la leonoj kaptis ilin kaj frakasis
         ĉiujn iliajn ostojn.
      </p>
      <p class="p"><em class="versenr"> 25</em> Post tio la reĝo Dario skribis al ĉiuj popoloj, gentoj, kaj
         lingvoj de la tuta tero: Kresku via bonfarto!<em class="versenr"> 26</em> Mi donas
         ordonon, ke en ĉiu regiono de mia regno oni timu kaj respektu
         Dion de Daniel; ĉar Li estas Dio vivanta kaj eterne restanta, Lia
         regno estas nedetruebla, kaj Lia regado estas senfina.<em class="versenr"> 27</em> Li
         liberigas kaj savas, Li faras miraklojn kaj pruvosignojn en la
         ĉielo kaj sur la tero; Li savis Danielon kontraŭ leonoj.<em class="versenr"> 28</em> Kaj
         Daniel havis sukceson dum la reĝado de Dario, kaj dum la reĝado
         de Ciro, la Perso.
      </p>
      <div class="dist_chapter"></div>
      <h3 class="chapternr">7</h3>
      <p class="first_p">En la unua jaro de Belŝacar, reĝo de Babel, Daniel havis sonĝon
         kaj vizion de sia kapo sur sia lito. Li enskribis tiun sonĝon,
         prezentinte la esencon de la afero.<em class="versenr"> 2</em> Daniel komencis sian
         rakonton, dirante: Mi vidis en mia nokta vizio, ke jen kvar
         ventoj de la ĉielo batalas inter si sur granda maro.<em class="versenr"> 3</em> Kaj eliris
         el la maro kvar grandegaj bestoj malsimilaj unu al alia.<em class="versenr"> 4</em> La
         unua estis kiel leono, sed ĝi havis flugilojn de aglo; mi vidis,
         kiel fine oni deŝiris de ĝi la flugilojn, oni levis ĝin de la
         tero, kaj starigis sur piedoj, kiel homon, kaj homa koro estis
         donita al ĝi.<em class="versenr"> 5</em> Jen ankaŭ dua besto, simila al urso, staris ĉe
         ĝia flanko, kaj tri kojnodentojn ĝi havis en sia buŝo, inter siaj
         dentoj. Kaj estis dirite al ĝi: Leviĝu, kaj manĝu multe da karno.<em class="versenr"> 6</em> Poste mi vidis ankoraŭ unu beston, similan al leopardo; sur sia
         dorso ĝi havis kvar flugilojn de birdo, kaj kvar kapojn havis tiu
         besto, kaj potenco estis donita al ĝi.<em class="versenr"> 7</em> Poste mi vidis en la
         nokta vizio beston kvaran, teruran, monstran, kaj tre fortan; ĝi
         havis grandegajn ferajn dentojn; ĝi manĝegis kaj frakasis, kaj la
         restaĵon ĝi dispremis per la piedoj; ĝi estis malsimila al ĉiuj
         antaŭaj bestoj kaj havis dek kornojn.<em class="versenr"> 8</em> Mi rigardis tiujn
         kornojn, kaj jen inter ili aperis alia korno, malgranda; kaj tri
         el la antaŭaj kornoj estis elŝiritaj antaŭ ĝi kun la radiko; kaj
         jen montriĝis, ke tiu korno havas okulojn, kiel okuloj de homo,
         kaj buŝon, kiu parolas malhumile.<em class="versenr"> 9</em> Fine mi vidis, ke estas
         starigitaj tronoj, kaj sidiĝis la Antaŭtempulo. Lia vesto estis
         blanka kiel neĝo, kaj la haroj sur Lia kapo estis kiel pura lano;
         Lia trono estis brilantaj flamoj, ĝiaj radoj estis flamanta
         fajro.<em class="versenr"> 10</em> Fajra rivero elfluis kaj disverŝiĝis antaŭ Li; miloj da
         miloj servis al Li, kaj dekmiloj da dekmiloj staris antaŭ Li. La
         juĝantoj sidiĝis, kaj la libroj malfermiĝis.<em class="versenr"> 11</em> Tiam mi vidis,
         kiel fine, pro la malhumilaj vortoj, kiujn parolis la korno, la
         besto estis mortigita, kaj ĝia korpo estis frakasita, kaj ĵetita
         en fajron, por forbruli.<em class="versenr"> 12</em> Ankaŭ de la aliaj bestoj oni
         forprenis ilian potencon, kaj daŭro de la vivo estis donita al
         ili nur por difinita tempo kaj ĝis difinita templimo.<em class="versenr"> 13</em> Poste mi
         vidis en la nokta vizio, ke jen en la nuboj de la ĉielo iris
         kvazaŭ filo de homo, venis al la Antaŭtempulo, kaj estis
         alkondukita al Li.<em class="versenr"> 14</em> Kaj al li estis donita potenco, gloro, kaj
         regno, por ke ĉiuj popoloj, gentoj, kaj lingvoj servu al li; lia
         regado estas regado eterna, kiu ne ĉesiĝos, kaj lia regno ne
         detruiĝos.
      </p>
      <p class="p"><em class="versenr"> 15</em> Ĉe mi, Daniel, ektremis mia spirito en mia korpo, kaj la vizio
         de mia kapo konsternis min.<em class="versenr"> 16</em> Mi aliris al unu el la
         antaŭstarantoj kaj demandis lin pri la vera signifo de ĉio ĉi
         tio, kaj li komencis paroli al mi kaj klarigis al mi la sencon de
         la diritaĵo.<em class="versenr"> 17</em> Tiuj kvar grandaj bestoj signifas, ke kvar regnoj
         formiĝos sur la tero.<em class="versenr"> 18</em> Poste prenos la regnon la sanktuloj de
         la Plejaltulo, kaj ili posedos la regnon eterne, en eterna
         eterneco.<em class="versenr"> 19</em> Tiam mi deziris havi precizan klarigon pri la kvara
         besto, kiu estis malsimila al ĉiuj, kaj terura, kun feraj dentoj
         kaj kupraj ungegoj, manĝegis kaj frakasis kaj la restaĵon
         dispremis per la piedoj;<em class="versenr"> 20</em> kaj pri la dek kornoj, kiuj estis sur
         ĝia kapo, kaj pri la alia, kiu poste eliris kaj antaŭ kiu elfalis
         tri, pri tiu sama korno, kiu havis okulojn kaj buŝon parolantan
         malhumile, kaj kiu laŭ sia aspekto estis pli granda ol la aliaj.<em class="versenr"> 21</em> Mi vidis, kiel tiu korno komencis bataladon kontraŭ la
         sanktuloj kaj estis jam venkanta ilin,<em class="versenr"> 22</em> ĝis venis la
         Antaŭtempulo; tiam la juĝo estis farita por la sanktuloj de la
         Plejaltulo, kaj venis la tempo, kiam la regnon ekposedis la
         sanktuloj.<em class="versenr"> 23</em> Kaj li diris: La kvara besto estas la kvara regno,
         kiu estos sur la tero, malsimila al ĉiuj regnoj, kaj ĝi manĝegos
         la tutan teron, piedpremos kaj frakasos ĝin.<em class="versenr"> 24</em> La dek kornoj
         signifas, ke el tiu regno aperos dek reĝoj, kaj post ili eliros
         alia, malsimila al la antaŭaj, kaj faligos tri reĝojn.<em class="versenr"> 25</em> Li
         blasfemos kontraŭ la Plejaltulo kaj frapos la sanktulojn de la
         Plejaltulo; li eĉ arogos al si ŝanĝi la tempojn kaj leĝojn. Ili
         estos transdonitaj en lian manon ĝis paso de unu tempo kaj du
         tempoj kaj duono de tempo.<em class="versenr"> 26</em> Poste aperos juĝo, kaj ĝi forprenos
         de li la potencon, por lia pereo kaj plena ekstermiĝo.<em class="versenr"> 27</em> Sed la
         regado, potenco, kaj grandeco de la regnoj sub la tuta ĉielo
         estos donita al la sankta popolo de la Plejaltulo, kies regno
         estas regno eterna, kaj ĉiuj potenculoj servados kaj obeados al
         Li.<em class="versenr"> 28</em> Ĉi tie finiĝas la parolo. Mi, Daniel, estis tre
         konsternita de mia meditado, kaj mia vizaĝaspekto ŝanĝiĝis sur
         mi; sed la parolon mi konservis en mia koro.
      </p>
      <div class="dist_chapter"></div>
      <h3 class="chapternr">8</h3>
      <p class="first_p">En la tria jaro de reĝado de la reĝo Belŝacar aperis al mi, al
         Daniel, vizio, post tiu, kiu aperis al mi en la komenco.<em class="versenr"> 2</em> Kiam
         mi vidis la vizion, mi estis en la kastelurbo Ŝuŝan, kiu troviĝas
         en la lando Elam; sed en la vizio mi vidis, ke mi estas ĉe la
         rivero Ulaj.<em class="versenr"> 3</em> Mi levis miajn okulojn, kaj mi ekvidis: jen unu
         virŝafo staras ĉe la rivero; ĝi havas du kornojn, kaj ambaŭ
         kornoj estas altaj, sed unu estas pli alta ol la dua, kaj la pli
         alta elkreskis poste.<em class="versenr"> 4</em> Mi vidis, ke tiu virŝafo kornopuŝas
         okcidenten, norden, kaj suden, kaj nenia besto povas kontraŭstari
         al ĝi, kaj neniu povas savi kontraŭ ĝia forto; kaj ĝi faras ĉion,
         kion ĝi volas, kaj ĝi estas granda.<em class="versenr"> 5</em> Dum mi atente ĝin rigardis,
         jen de okcidente iras virkapro sur la tutan teron, kaj ĝi ne
         tuŝas la teron. Tiu virkapro havis bone videblan kornon inter
         siaj okuloj.<em class="versenr"> 6</em> Kaj ĝi iris al tiu kornohava virŝafo, kiun mi
         vidis starantan ĉe la rivero, kaj ĵetis sin sur ĝin kun furioza
         forto;<em class="versenr"> 7</em> kaj mi vidis, ke, alproksimiĝinte al la virŝafo, ĝi
         furioziĝis kontraŭ ĝi, frapis la virŝafon, kaj rompis ambaŭ ĝiajn
         kornojn; kaj la virŝafo ne havis la forton, por kontraŭstari al
         ĝi, kaj ĉi tiu ĵetis ĝin sur la teron kaj disbatis ĝin per la
         piedoj; kaj neniu povis savi la virŝafon kontraŭ ĝia forto.<em class="versenr"> 8</em> Tiam la virkapro forte grandiĝis. Kiam ĝi fariĝis tre forta,
         rompiĝis la granda korno, kaj anstataŭ ĝi eliris kvar aliaj en la
         direkto al la kvar ventoj de la ĉielo.<em class="versenr"> 9</em> El unu el ili eliris
         alia korno malgranda, kiu forte kreskis suden kaj orienten kaj al
         la plej bela lando.<em class="versenr"> 10</em> Kaj ĝi kreskis ĝis la armeo de la ĉielo,
         kaj ĝi ĵetis sur la teron parton de tiu armeo kaj de la steloj,
         kaj dispremis ilin per la piedoj.<em class="versenr"> 11</em> Kaj eĉ kontraŭ la armeestron
         ĝi leviĝis, forprenis de li la ĉiutagajn oferojn, kaj ruinigis
         lian sanktan loĝejon.<em class="versenr"> 12</em> Forto estis donita al ĝi kontraŭ la
         ĉiutagaj oferoj pro peko; kaj ĝi ĵetis la veron sur la teron kaj
         laboris kun sukceso.<em class="versenr"> 13</em> Kaj mi aŭdis unu sanktulon, kiu parolis,
         kaj tiu sanktulo diris al iu, kiu demandis: Ĝis kiam havos forton
         la profetaĵo pri la ĉiutagaj oferoj kaj pri la terura peko, ke la
         sanktejo kaj la armeo estos piedpremataj?<em class="versenr"> 14</em> Kaj li diris al mi:
         Ĝis pasos du mil tricent vesperoj kaj matenoj; tiam la sanktejo
         denove estos sanktigita.
      </p>
      <p class="p"><em class="versenr"> 15</em> Dum mi, Daniel, estis rigardanta tiun vizion kaj serĉanta ĝian
         signifon, jen stariĝis antaŭ mi bildo de viro.<em class="versenr"> 16</em> Kaj el meze de
         Ulaj mi aŭdis homan voĉon, kiu vokis kaj diris: Gabriel, klarigu
         al li la vizion.<em class="versenr"> 17</em> Kaj li aliris al tiu loko, kie mi staris; kaj
         kiam li venis, mi eksentis teruron kaj falis vizaĝaltere; kaj li
         diris al mi: Sciu, ho homido, ke la vizio koncernas la finon de
         la tempo.<em class="versenr"> 18</em> Kiam li parolis al mi, mi kuŝis senkonscie sur la
         tero; sed li ektuŝis min kaj starigis min sur mia loko.<em class="versenr"> 19</em> Kaj li
         diris: Jen mi sciigas al vi, kio estos ĉe la fino de la kolero;
         ĉar tio koncernas la finan tempon.<em class="versenr"> 20</em> La virŝafo, kiun vi vidis
         kun la du kornoj, estas la reĝoj de Medujo kaj Persujo;<em class="versenr"> 21</em> kaj la
         vila virkapro estas la reĝo de Grekujo; la granda korno inter
         ĝiaj okuloj estas la unua reĝo;<em class="versenr"> 22</em> ĝi rompiĝis, kaj anstataŭ ĝi
         eliris kvar aliaj; kvar regnoj formiĝos el la nacio, sed ne tiel
         fortaj, kiel ĝi estis antaŭe.<em class="versenr"> 23</em> En la fina tempo de tiuj regnoj,
         kiam la perfiduloj havos sukceson, aperos reĝo malmodesta, lerta
         ruzulo.<em class="versenr"> 24</em> Li fariĝos potenca, sed ne per sia forto; li faros
         grandan dezertigadon, li havos sukceson en siaj faroj, li
         pereigos fortulojn kaj la popolon de la sanktuloj.<em class="versenr"> 25</em> Kaj pro lia
         saĝeco liaj ruzaĵoj sukcesos en lia mano, kaj li fieriĝos, kaj
         meze de paco li multajn pereigos, kaj li leviĝos kontraŭ la
         Princon de la princoj; sed li estos frakasita, kvankam ne per
         mano.<em class="versenr"> 26</em> La vizio pri la vespero kaj la mateno, kiu estas dirita
         al vi, estas vera; sed tenu la vizion sekrete, ĉar ĝi rilatas
         tempon malproksiman.<em class="versenr"> 27</em> Kaj mi, Daniel, senfortiĝis, kaj estis
         malsana dum kelke da tagoj. Poste mi leviĝis kaj komencis okupadi
         min per la aferoj de la reĝo. Mi estis konsternita de la vizio,
         sed neniu tion rimarkis.
      </p>
      <div class="dist_chapter"></div>
      <h3 class="chapternr">9</h3>
      <p class="first_p">En la unua jaro de Dario, filo de Aĥaŝveroŝ, el la gento Meda,
         kiu fariĝis reĝo super la regno de la Ĥaldeoj,<em class="versenr"> 2</em> en la unua jaro
         de lia reĝado, mi, Daniel, rimarkis en la libroj la nombron de la
         jaroj, pri kiuj la Eternulo parolis al la profeto Jeremia, ke
         devas finiĝi sepdek jaroj de la dezerteco de Jerusalem.<em class="versenr"> 3</em> Kaj mi
         turnis mian vizaĝon al Dio, la Sinjoro, por preĝi kaj petegi, en
         fastado, sakaĵo, kaj cindro.<em class="versenr"> 4</em> Kaj mi preĝis al la Eternulo, mia
         Dio, mi faris konfeson, kaj mi diris: Mi petas Vin, ho Sinjoro,
         Dio granda kaj timinda, kiu konservas la interligon kaj
         favorkorecon al Liaj amantoj kaj al la plenumantoj de Liaj
         ordonoj!<em class="versenr"> 5</em> Ni pekis, ni malbonagis, ni estis malpiaj, ni ribelis,
         kaj ni defalis de Viaj ordonoj kaj decidoj;<em class="versenr"> 6</em> ni ne aŭskultis
         Viajn servantojn, la profetojn, kiuj parolis en Via nomo al niaj
         reĝoj, estroj, kaj patroj, kaj al la tuta popolo de la lando.<em class="versenr"> 7</em> Vi, ho Sinjoro, estas prava, kaj ni devas honti, kiel nun, ĉiu
         Judo, la loĝantoj de Jerusalem kaj la tuta Izrael, la proksimaj
         kaj la malproksimaj, en ĉiuj landoj, kien Vi dispelis ilin pro
         iliaj malbonagoj, kiujn ili faris koncerne Vin.<em class="versenr"> 8</em> Ho Sinjoro! ni
         hontas pro niaj reĝoj, estroj, kaj patroj, kiuj pekis antaŭ Vi.<em class="versenr"> 9</em> Sed la Sinjoro, nia Dio, havas kompatemon kaj pardonemon, kvankam
         ni defalis de Li<em class="versenr"> 10</em> kaj ne aŭskultis la voĉon de la Eternulo, nia
         Dio, por iradi laŭ Liaj instruoj, kiujn Li donis al ni per Siaj
         servantoj, la profetoj.<em class="versenr"> 11</em> La tuta Izrael malobeis Vian instruon,
         kaj deturnis sin, por ne aŭskulti Vian voĉon; pro tio trafis nin
         la malbeno kaj la ĵuro, pri kiuj estas skribite en la instruo de
         Moseo, servanto de Dio; ĉar ni pekis kontraŭ Li.<em class="versenr"> 12</em> Kaj Li
         plenumis Sian vorton, kiun Li diris pri ni, kaj pri niaj
         juĝistoj, kiuj faradis juĝon ĉe ni, kaj Li venigis sur nin
         grandan malfeliĉon; sub la tuta ĉielo nenie fariĝis tio, kio
         fariĝis al Jerusalem.<em class="versenr"> 13</em> Kiel estas skribite en la instruo de
         Moseo, tiel trafis nin tiu tuta malfeliĉo; ni tamen ne preĝis
         antaŭ la Eternulo, nia Dio, deturnante nin de niaj malbonagoj kaj
         penante kompreni Vian veron.<em class="versenr"> 14</em> Kaj la Eternulo viglis super la
         malfeliĉo kaj venigis ĝin sur nin; ĉar justa estas la Eternulo,
         nia Dio, en ĉiuj Siaj faroj, kiujn Li faras, sed ni ne aŭskultis
         Lian voĉon.<em class="versenr"> 15</em> Kaj nun, ho Sinjoro, nia Dio, kiu elkondukis Vian
         popolon el la lando Egipta per forta mano, kaj faris al Vi gloran
         nomon, kiel ĝi nun estas, ni pekis, ni estis malpiaj.<em class="versenr"> 16</em> Ho
         Sinjoro, konforme al Via tuta bonfaremeco deturniĝu nun Via
         kolero kaj Via indigno de Via urbo Jerusalem, de Via sankta
         monto; ĉar pro niaj pekoj kaj pro la malbonagoj de niaj patroj
         Jerusalem kaj Via popolo estas hontindaĵo antaŭ ĉiuj niaj
         ĉirkaŭantoj.<em class="versenr"> 17</em> Kaj nun aŭskultu, ho nia Dio, la preĝon de Via
         servanto kaj lian petegon, kaj lumu per Via vizaĝo sur Vian
         dezertigitan sanktejon, pro la Sinjoro.<em class="versenr"> 18</em> Klinu, ho mia Dio,
         Vian orelon, kaj aŭskultu; malfermu Viajn okulojn, kaj vidu nian
         ruinigitecon, kaj la urbon, kiu estas nomata per Via nomo; ĉar ne
         pro nia praveco, sed pro Via granda kompatemeco, ni faligas antaŭ
         Vi nian preĝon.<em class="versenr"> 19</em> Ho Sinjoro, aŭskultu! ho Sinjoro, pardonu! ho
         Sinjoro, atentu kaj agu, ne prokrastu, pro Vi mem, ho mia Dio,
         ĉar Vian nomon portas Via urbo kaj Via popolo.
      </p>
      <p class="p"><em class="versenr"> 20</em> Dum mi ankoraŭ parolis kaj preĝis kaj konfesis miajn pekojn
         kaj la pekojn de mia popolo Izrael kaj metis mian petegon antaŭ
         la Eternulon, mian Dion, pri la sankta monto de mia Dio;<em class="versenr"> 21</em> dum
         mi ankoraŭ parolis preĝante, la viro Gabriel, kiun mi vidis
         antaŭe en la vizio, alflugis, kaj ektuŝis min ĉirkaŭ la tempo de
         la vespera ofero;<em class="versenr"> 22</em> kaj, klarigante, li ekparolis al mi, kaj
         diris: Ho Daniel, nun mi eliris, por komprenigi al vi la aferon.<em class="versenr"> 23</em> Ĉe la komenco de via preĝado eliris ordono, kaj mi venas, por
         sciigi ĝin, ĉar vi estas homo agrabla al Dio; atentu la vorton,
         kaj komprenu la vizion.<em class="versenr"> 24</em> Sepdek jarsepoj estas destinitaj por
         via popolo kaj por via sankta urbo, por ke kovriĝu la kulpo,
         sigeliĝu la pekoj, kaj pardoniĝu la malbonagoj, por ke venu
         justeco eterna, sigeliĝu la vizio kaj profetaĵo, kaj sanktoleiĝu
         Plejsanktulo.<em class="versenr"> 25</em> Sciu, kaj komprenu: de la momento, kiam eliros
         la ordono, ke Jerusalem estu denove konstruata, ĝis la
         sanktoleado de la estro pasos sep jarsepoj kaj sesdek du
         jarsepoj; kaj denove estos konstruitaj la stratoj kaj muroj,
         kvankam en tempo malfacila.<em class="versenr"> 26</em> Post la sesdek du jarsepoj la
         sanktoleito estos pereigita kaj jam ne ekzistos; kaj la urbon kun
         ĝia sanktejo pereigos popolo de estro, kiu venos, kaj ĝia fino
         estos kiel de inundego; kaj ĝis la fino de la milito ĝi estos
         tute dezertigita.<em class="versenr"> 27</em> En la daŭro de unu jarsepo estos konfirmita
         la interligo kun multaj, kaj meze de la jarsepo estos ĉesigitaj
         buĉoferoj kaj farunoferoj; sur la flugiloj de la sanktejo estos
         abomeninda dezerteco, ĝis la fina destinita pereo falos sur la
         ruinojn.
      </p>
      <div class="dist_chapter"></div>
      <h3 class="chapternr">10</h3>
      <p class="first_p">En la tria jaro de Ciro, reĝo de Persujo, vorto estis malkaŝita
         al Daniel, kiu havis la nomon Beltŝacar; kaj vera estis tiu vorto
         kaj tre grava. Li komprenis la vorton kaj komprenis bone la
         vizion.<em class="versenr"> 2</em> En tiu tempo mi, Daniel, funebris dum tri semajnoj.<em class="versenr"> 3</em> Bongustan manĝaĵon mi ne manĝis, viando kaj vino ne venis en mian
         buŝon, kaj per oleo mi min ne ŝmiris, ĝis la fino de la tri
         semajnoj.<em class="versenr"> 4</em> En la dudek-kvara tago de la unua monato mi estis sur
         la bordo de granda rivero, nome de Ĥidekel.<em class="versenr"> 5</em> Kaj levinte miajn
         okulojn, mi ekvidis: jen staras unu viro, vestita per tolaj
         vestoj, kaj liaj lumboj estas zonitaj per pura oro el Ufaz.<em class="versenr"> 6</em> Lia
         korpo estas kiel turkiso, lia vizaĝo aspektas kiel fulmo, liaj
         okuloj kiel fajraj flamoj, liaj brakoj kaj kruroj kiel brilanta
         kupro, kaj la voĉo de lia parolado estas kiel voĉo de amaso da
         homoj.<em class="versenr"> 7</em> Nur mi sola, Daniel, vidis tiun vizion; la homoj, kiuj
         estis kun mi, ne vidis la vizion; tamen granda timo falis sur
         ilin, kaj ili forkuris, por sin kaŝi.<em class="versenr"> 8</em> Mi restis sola, kaj mi
         rigardis tiun grandan vizion; ne restis en mi forto, mia
         vizaĝaspekto ŝanĝiĝis terure, kaj mi ne povis rekolekti miajn
         fortojn.<em class="versenr"> 9</em> Kaj mi ekaŭdis la voĉon de liaj vortoj; kaj kiam mi
         ekaŭdis la voĉon de liaj vortoj, mi senkonscie falis vizaĝaltere.<em class="versenr"> 10</em> Sed jen mano ektuŝis min kaj levis min sur miajn genuojn kaj
         manplatojn.<em class="versenr"> 11</em> Kaj li diris al mi: Ho Daniel, viro agrabla al
         Dio! atentu la vortojn, kiujn mi diros al vi, kaj stariĝu sur via
         loko, ĉar mi nun estas sendita al vi. Kiam li tion parolis al mi,
         mi staris tremante.<em class="versenr"> 12</em> Li diris al mi: Ne timu, Daniel, ĉar de la
         unua tago, kiam vi sincere penis kompreni kaj pentofari antaŭ via
         Dio, viaj vortoj estis aŭditaj; kaj mi venis laŭ via peto.<em class="versenr"> 13</em> Sed
         la protektanto de la Persa regno kontraŭstaris al mi dum dudek
         unu tagoj, kaj, ĝis Miĥael, unu el la plej ĉefaj protektantoj,
         venis kun helpo al mi, mi restis tie apud la reĝoj de Persujo.<em class="versenr"> 14</em> Nun mi venis, por informi vin, kio estos kun via popolo en la
         estonta tempo, ĉar la vizio koncernas tempon estontan.<em class="versenr"> 15</em> Dum li
         parolis al mi tiujn vortojn, mi almetis mian vizaĝon al la tero
         kaj silentis.<em class="versenr"> 16</em> Sed jen iu, simila al homido, ektuŝis miajn
         lipojn, kaj mi malfermis mian buŝon, ekparolis kaj diris al tiu,
         kiu staris kontraŭ mi: Ho mia sinjoro, de ĉi tiu vizio kurbiĝis
         mia vizaĝo, kaj mi jam ne havas fortojn.<em class="versenr"> 17</em> Kaj kiel la sklavo de
         mia sinjoro povas paroli kun tia mia sinjoro, se mi jam ne havas
         forton kaj mi jam ne havas spiron?<em class="versenr"> 18</em> Tiam denove ektuŝis min tiu
         bildo de homo kaj refortigis min.<em class="versenr"> 19</em> Kaj li diris: Ne timu, ho
         simpatia homo, paco estu al vi, kaj estu kuraĝa. Kaj dum li
         parolis al mi, mi kuraĝiĝis, kaj diris: Parolu, ho mia sinjoro,
         ĉar vi min refortigis.<em class="versenr"> 20</em> Tiam li diris: Ĉu vi scias, por kio mi
         venis al vi? nun mi iras denove, por batali kontraŭ la
         protektanto de Persujo; sed kiam mi foriros, venos la protektanto
         de Grekujo.<em class="versenr"> 21</em> Tamen mi sciigos al vi, kio estas notita en la
         vera skribo; kaj estas neniu, kiu subtenus min kontraŭ tiuj, krom
         Miĥael, via protektanto.
      </p>
      <div class="dist_chapter"></div>
      <h3 class="chapternr">11</h3>
      <p class="first_p">En la unua jaro de Dario, la Medo, mi staris, por subteni kaj
         fortigi lin.
      </p>
      <p class="p"><em class="versenr"> 2</em> Kaj nun mi sciigos al vi la veron: jen ankoraŭ tri reĝoj estos
         en Persujo; la kvara superos ĉiujn per sia riĉeco; kaj kiam li
         fariĝos forta per sia riĉeco, li ekscitos ĉiujn kontraŭ la regnon
         Grekan.<em class="versenr"> 3</em> Aperos reĝo potenca, kiu regos kun granda forto, kaj
         faros ĉion, kion li volos.<em class="versenr"> 4</em> Sed dum lia starado lia regno
         disrompiĝos kaj dividiĝos laŭ la kvar ventoj de la ĉielo, kaj ĝi
         transiros ne al liaj idoj, kaj ne kun tiu potenco, kun kiu li
         regis; lia regno estos disŝirita kaj transiros al homoj fremdaj.<em class="versenr"> 5</em> Fortiĝos unu el liaj princoj, la reĝo suda, kaj fariĝos pli
         forta ol li, kaj regos; lia potenco estos granda.<em class="versenr"> 6</em> Sed post
         kelke da jaroj ili kuniĝos inter si; kaj la filino de la suda
         reĝo venos al la norda reĝo, por aranĝi la aferon inter ili; sed
         ŝi ne retenos la forton en sia mano, kaj ankaŭ li kun sia forto
         ne restos; ŝi kaj ŝiaj akompanantoj kaj ŝia infano kaj ŝia
         kelktempa fortiganto estos transdonitaj.<em class="versenr"> 7</em> Tamen el ŝia trunko
         aperos branĉo, venos kun militistaro, venos al la fortikaĵo de la
         norda reĝo, kaj venkos.<em class="versenr"> 8</em> Ankaŭ iliajn diojn, kun iliaj statuoj,
         kaj kun iliaj grandvaloraj vazoj arĝentaj kaj oraj, li forportos
         en Egiptujon, kaj por kelke da jaroj li restos malproksima de la
         norda reĝo.<em class="versenr"> 9</em> Ĉi tiu iros al la regno de la suda reĝo, sed
         revenos en sian landon.<em class="versenr"> 10</em> Poste liaj filoj sin armos kaj
         kolektos grandan militistaron; kaj unu iros rapide, disverŝiĝos
         kiel inundo, kaj denove faros militon ĝis lia fortikaĵo.<em class="versenr"> 11</em> Tiam
         la suda reĝo indignos, eliros kaj militos kontraŭ li, kontraŭ la
         norda reĝo, kaj starigos grandan homomulton, kaj tiu homamaso
         estos transdonita en lian manon.<em class="versenr"> 12</em> Li forkondukos tiun
         homamason, kaj fieriĝos lia koro; sed kvankam li venkos multajn
         milojn, li tamen ne fariĝos pli forta.<em class="versenr"> 13</em> La norda reĝo denove
         starigos homomulton, pli grandan ol la antaŭa, kaj post kelka
         tempo li eliros kun granda militistaro kaj kun granda riĉeco.<em class="versenr"> 14</em> En tiu tempo multaj stariĝos kontraŭ la suda reĝo, kaj malkvietaj
         filoj de via popolo leviĝos, por ke plenumiĝu la profetaĵo, sed
         ili falos.<em class="versenr"> 15</em> Kaj venos la norda reĝo, ŝutaranĝos remparon, kaj
         venkoprenos la fortikigitan urbon; kaj la forto de la sudo ne
         povos kontraŭstari, kaj ĝia plej bona militistaro ne havos
         forton, por rezisti.<em class="versenr"> 16</em> Kaj ĉiu, kiu venos al li, faros tion,
         kion li postulos, neniu povos kontraŭstari al li; li stariĝos en
         la plej bela lando, kaj pereigos ĝin per sia mano.<em class="versenr"> 17</em> Kaj li
         intencos veni kun la potenco de sia tuta regno kaj kun siaj
         bravuloj, kaj li tion faros; kaj la urbo de virinoj estos donita
         al li por ekstermi; kaj ĝi ne povos kontraŭstari; sed ĝi ankaŭ ne
         fariĝos lia.<em class="versenr"> 18</em> Kaj li direktos sian vizaĝon al la insuloj kaj
         venkoprenos multajn; sed unu princo ĉesigos lian malhonoradon, ke
         li ne plu malhonoru.<em class="versenr"> 19</em> Tiam li denove turnos sin al la
         fortikaĵoj de sia lando; sed li falpuŝiĝos, falos, kaj oni lin
         jam ne trovos.<em class="versenr"> 20</em> Sur lia loko stariĝos tia, kiu sendos
         impostiston tra la tuta glora regno; sed post kelke da tagoj li
         pereos, kvankam ne per kolero kaj ne per batalo.<em class="versenr"> 21</em> Sur lia loko
         stariĝos homo malestimata, sur kiun oni ne metos la reĝan
         ornamon; sed li venos kun trankvileco, kaj ekposedos la regnon
         per flataĵoj.<em class="versenr"> 22</em> Kaj la dronigantaj taĉmentegoj estos dronigitaj
         kaj frakasitaj de li, kaj ankaŭ la princo, kun kiu estis farita
         la interligo.<em class="versenr"> 23</em> Kaj post la interamikiĝo li faros kontraŭ li
         malicaĵon, iros, kaj superfortos lin per malmulte da homoj.<em class="versenr"> 24</em> En
         la pacajn kaj plej bonstatajn urbojn de la lando li venos, kaj
         faros tion, kion ne faris liaj patroj nek liaj prapatroj; la
         kaptaĵon, rabaĵon, kaj havaĵon li disĵetos; kaj li direktos siajn
         intencojn kontraŭ la fortikigitajn urbojn, sed nur ĝis certa
         tempo.<em class="versenr"> 25</em> Poste li ekscitos sian forton kaj sian koron kontraŭ la
         reĝon sudan kun grandega militistaro, kaj la suda reĝo eliros
         milite kun granda kaj tre forta militistaro; sed li ne eltenos,
         ĉar estos faritaj atencoj kontraŭ li.<em class="versenr"> 26</em> Tiuj, kiuj manĝas ĉe lia
         tablo, pereigos lin, kaj lia armeo disverŝiĝos, kaj falos multe
         da mortigitoj.<em class="versenr"> 27</em> Ambaŭ reĝoj havos en sia koro malbonajn
         intencojn, kaj ĉe la sama tablo ili parolos malveraĵon; sed ili
         ne sukcesos, ĉar la fino estas ankoraŭ prokrastita ĝis certa
         tempo.<em class="versenr"> 28</em> Li iros returne al sia lando kun granda havaĵo, kaj kun
         intencoj kontraŭ la sankta interligo; kaj li plenumos, kaj venos
         en sian landon.<em class="versenr"> 29</em> En difinita tempo li denove iros suden; sed la
         lasta fojo ne estos tia, kiel la unua.<em class="versenr"> 30</em> Ĉar venos kontraŭ lin
         ŝipoj de la Kitidoj, kaj li perdos la kuraĝon; kaj li denove
         fariĝos kolera kontraŭ la sankta interligo, kaj denove agos kaj
         interkonsentos kun la forlasintoj de la sankta interligo.<em class="versenr"> 31</em> Helpantoj estos starigitaj de li; ili malsanktigos la fortodonan
         sanktejon, ĉesigos la ĉiutagajn oferojn, kaj faros abomenindan
         ruinigon.<em class="versenr"> 32</em> Tiujn, kiuj malbonagas kontraŭ la interligo, li
         allogos per flataĵoj. Sed la homoj, kiuj konas sian Dion, fariĝos
         kuraĝaj kaj komencos agi.<em class="versenr"> 33</em> La klerigantoj de la popolo klerigos
         multajn, kvankam dum kelka tempo ili falados de glavo, fajro,
         mallibereco, kaj prirabado.<em class="versenr"> 34</em> Dum sia falado ili ricevos kelkan
         helpon, sed multaj aliĝos al ili hipokrite.<em class="versenr"> 35</em> Kelkaj el la
         klerigantoj falos por tio, ke ili refandiĝu, puriĝu, kaj blankiĝu
         ĝis la fina tempo; ĉar estas ankoraŭ tempo.<em class="versenr"> 36</em> La reĝo farados,
         kion li volos, kaj li fieriĝos, kaj rigardos sin kiel pli altan
         ol ĉiu dio, kaj pri Dio de la dioj li parolos teruraĵojn, kaj li
         havos sukceson, ĝis pleniĝos la kolero; ĉar kio estas decidita,
         tio plenumiĝos.<em class="versenr"> 37</em> Kaj pri la dioj de siaj patroj li ne pensos,
         li ne atentos ĉarmon de virinoj, nek ian dion, sed li tenos sin
         pli alte ol ĉio.<em class="versenr"> 38</em> Nur la dion de fortikaĵoj sur sia loko li
         honoros, kaj tiun dion, kiun ne konis liaj patroj, li honoros per
         oro, arĝento, multekostaj ŝtonoj, kaj juveloj.<em class="versenr"> 39</em> Kaj li
         konstruos por la urboj fortikaĵojn sub la nomo de fremda dio; kiu
         akceptos ĉi tiun, al tiu li plimultigos la honorojn kaj donos
         potencon super multaj kaj rekompence disdonos teron.<em class="versenr"> 40</em> Fine
         ekbatalos kontraŭ li la suda reĝo, kaj ĵetos sin sur lin la norda
         reĝo kun ĉaroj, rajdistoj, kaj multe da ŝipoj, atakos la
         regionojn, inundos, kaj trairos.<em class="versenr"> 41</em> Kaj li venos en la plej belan
         landon, kaj multaj pereos; saviĝos kontraŭ lia mano nur jenaj:
         Edom, Moab, kaj la ĉefaj el la Amonidoj.<em class="versenr"> 42</em> Kaj li etendos sian
         manon kontraŭ diversajn landojn; ankaŭ la lando Egipta ne
         saviĝos.<em class="versenr"> 43</em> Kaj li fariĝos mastro super la trezoroj de oro,
         arĝento, kaj ĉiuj grandvaloraĵoj de Egiptujo; Luboj kaj Etiopoj
         sekvos liajn paŝojn.<em class="versenr"> 44</em> Sed ektimigos lin famoj de oriento kaj de
         nordo, kaj li eliros kun granda furiozo, por pereigi kaj ekstermi
         multajn.<em class="versenr"> 45</em> Kaj li starigos sian belegan tendon inter la maro kaj
         la monto de la bela sanktejo; sed li venos al sia fino, kaj neniu
         helpos al li.
      </p>
      <div class="dist_chapter"></div>
      <h3 class="chapternr">12</h3>
      <p class="first_p">En tiu tempo leviĝos Miĥael, la granda protektanto, kiu
         defendas la filojn de via popolo; kaj venos tempo malfacila, kia
         ne ekzistis de tiu tempo, kiam aperis homoj, ĝis la nuna tempo;
         sed saviĝos en tiu tempo el via popolo ĉiuj, kiuj troviĝos
         enskribitaj en la libro.<em class="versenr"> 2</em> Kaj multaj el tiuj, kiuj dormas en la
         tero, vekiĝos, unuj por vivo eterna, aliaj por eterna malhonoro
         kaj honto.<em class="versenr"> 3</em> Kaj la klerigantoj brilos, kiel la brilo de la
         ĉielo; kaj la virtigantoj de multaj, kiel steloj por ĉiam kaj
         eterne.<em class="versenr"> 4</em> Kaj vi, ho Daniel, kaŝu la vortojn kaj sigelu la libron
         ĝis la fina tempo; multaj ĝin tralegos, kaj multiĝos la scio.
      </p>
      <p class="p"><em class="versenr"> 5</em> Tiam mi, Daniel, ekrigardis, kaj jen staras du aliaj, unu sur
         unu bordo de la rivero kaj la dua sur la alia bordo de la rivero.<em class="versenr"> 6</em> Kaj li diris al la viro en la tolaj vestoj, kiu staris super la
         akvo de la rivero: Kiam estos la fino de la mirindaĵoj?<em class="versenr"> 7</em> Kaj mi
         aŭskultis la viron en la tolaj vestoj, kiu staris super la akvo
         de la rivero; li levis sian dekstran manon kaj sian maldekstran
         manon al la ĉielo, kaj ĵuris per Tiu, kiu vivas eterne, ke tio
         estos post la paso de tempo kaj tempoj kaj duono de tempo; kaj
         kiam finiĝos la dissemiteco de la sankta popolo, tiam plenumiĝos
         ĉio ĉi tio.<em class="versenr"> 8</em> Mi aŭdis, sed mi ne komprenis; kaj mi diris: Ho mia
         sinjoro, kio estos post tio?<em class="versenr"> 9</em> Kaj li respondis: Iru, Daniel, ĉar
         tio estas kaŝita kaj sigelita ĝis la fina tempo.<em class="versenr"> 10</em> Multaj estos
         purigitaj, blankigitaj, kaj elprovitaj; la malpiuloj faros
         malpiaĵojn, kaj ĉiuj malpiuloj ne komprenos; sed la klerigantoj
         komprenos.<em class="versenr"> 11</em> Kaj de la tempo, kiam ĉesiĝos la ĉiutagaj oferoj
         kaj fariĝos abomeninda ruiniĝo, pasos mil ducent naŭdek tagoj.<em class="versenr"> 12</em> Feliĉa estas tiu, kiu atendas kaj atingos la tempon de mil
         tricent tridek kvin tagoj!<em class="versenr"> 13</em> Kaj vi, ho Daniel, foriru ĝis la
         fino; kaj ripozu, kaj vi stariĝos por via sorto en la fino de la
         tempoj.
      </p>
      <hr>
      <div class="footer"><a href="libro_hos.html">HOŜEA&nbsp;&gt;&gt;</a></div>
   </body>
</html>