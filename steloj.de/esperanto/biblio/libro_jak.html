<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>LA EPISTOLO ĜENERALA DE JAKOBO</title>
   </head>
   <body background="../bld/papero.jpg">
      <div class="header"><span class="header_left"><a href="libro_heb.html">&lt;&lt;&nbsp;AL LA HEBREOJ</a></span><span class="header_center"> <a href="index.html#NT">La Nova Testamento</a></span></div>
      <hr>
      <h3 class="head">LA EPISTOLO ĜENERALA DE <br>JAKOBO
      </h3>
      <div class="dist_chapter"></div>
      <h3 class="chapternr">1</h3>
      <p class="first_p">Jakobo, servisto de Dio kaj de la Sinjoro Jesuo Kristo, al la
         dek du triboj, kiuj estas dispelitaj: Saluton!
      </p>
      <p class="p"><em class="versenr"> 2</em> Rigardu ĉion kiel ĝojigan, miaj fratoj, kiam vi falas en
         diversajn tentojn,<em class="versenr"> 3</em> sciante, ke la provado de via fido faras
         paciencon.<em class="versenr"> 4</em> Kaj la pacienco havu sian perfektan faradon, por ke
         vi estu perfektaj kaj kompletaj, ne havante mankon.
      </p>
      <p class="p"><em class="versenr"> 5</em> Sed se al iu el vi mankas saĝeco, li petu Dion, kiu donacas al
         ĉiuj malavare kaj ne riproĉas, kaj ĝi estos al li donata.<em class="versenr"> 6</em> Sed
         li petu en fido, neniel dubante; ĉar la dubanto similas ondon de
         la maro, ventopelatan kaj skuatan.<em class="versenr"> 7</em> Ĉar tiu homo ne pensu, ke li
         ricevos ion de la Sinjoro ―<em class="versenr"> 8</em> duoblanima homo, ŝanceliĝa en ĉiuj
         siaj vojoj.
      </p>
      <p class="p"><em class="versenr"> 9</em> Sed la malaltranga frato ĝoju pri sia alteco;<em class="versenr"> 10</em> kaj la riĉulo
         pri sia humiliĝo; ĉar kiel floro de herbo li forpasos.<em class="versenr"> 11</em> Ĉar la
         suno leviĝas kun la brulvento kaj sekigas la herbon, kaj ĝia
         floro falas, kaj la gracio de ĝia formo pereas; tiel ankaŭ la
         riĉulo velkos en siaj vojoj.
      </p>
      <p class="p"><em class="versenr"> 12</em> Feliĉa estas la homo, kiu elportas tenton; ĉar kiam li estos
         elprovita, li ricevos la kronon de vivo, kiun la Sinjoro promesis
         al tiuj, kiuj lin amas.<em class="versenr"> 13</em> Neniu diru, kiam li estas tentata: Mi
         estas tentata de Dio; ĉar Dio ne estas tentebla de malbono, kaj
         Li mem tentas neniun;<em class="versenr"> 14</em> sed ĉiu estas tentata, kiam li estas
         fortirata de sia dezirado, kaj delogata.<em class="versenr"> 15</em> Tiam la dezirado,
         gravediĝinte, naskas pekon; kaj la peko, maturiĝinte, naskas
         morton.<em class="versenr"> 16</em> Ne trompiĝu, miaj amataj fratoj.<em class="versenr"> 17</em> Ĉiu bona donaĵo
         kaj ĉiu perfekta donaco estas de supre, malsuprenvenante de la
         Patro de lumoj, ĉe kiu ne povas ekzisti ŝanĝo, nek ombro de
         sinturnado.<em class="versenr"> 18</em> Laŭ Sia propra volo Li naskis nin per la vorto de
         la vero, por ke ni estu kvazaŭ unuaaĵo de Liaj kreitaĵoj.
      </p>
      <p class="p"><em class="versenr"> 19</em> Tion vi scias, miaj amataj fratoj. Sed ĉiu rapidu aŭdi,
         malrapidu paroli, malrapidu koleri;<em class="versenr"> 20</em> ĉar la kolero de homo ne
         efektivigas la justecon de Dio.<em class="versenr"> 21</em> Tial, formetinte ĉian
         malpurecon kaj superfluon de malico, akceptu kun humileco la
         enplantitan vorton, kiu povas savi viajn animojn.<em class="versenr"> 22</em> Sed estu
         plenumantoj de la vorto, kaj ne nur aŭskultantoj, trompantaj vin
         mem.<em class="versenr"> 23</em> Ĉar se iu estas aŭskultanto de la vorto, kaj ne
         plenumanto, li similas iun, kiu rigardas sian naturan vizaĝon en
         spegulo;<em class="versenr"> 24</em> ĉar li sin rigardas kaj foriras, kaj tuj forgesas,
         kia li estis.<em class="versenr"> 25</em> Sed tiu, kiu fikse rigardas en la perfektan
         leĝon, la leĝon de libereco, kaj tiel restas, ne estante
         aŭskultanto, kiu forgesas, sed plenumanto, kiu energias, tiu
         estos benata en sia faro.<em class="versenr"> 26</em> Se iu ŝajnas al si religia, ne
         bridante sian langon, sed trompante sian koron, ties religio
         estas vanta.<em class="versenr"> 27</em> Religio pura kaj senmakula antaŭ nia Dio kaj
         Patro estas jena: viziti orfojn kaj vidvinojn en ilia mizero, kaj
         sin gardi sen malpuriĝo de la mondo.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Miaj fratoj, ne kun personfavorado tenu la fidon de nia Sinjoro
         Jesuo Kristo, la glora Sinjoro.<em class="versenr"> 2</em> Ĉar se en vian sinagogon
         envenas viro kun oraj ringoj, en bela vestaro, kaj envenas ankaŭ
         malriĉulo en malpura vestaro;<em class="versenr"> 3</em> kaj vi respektas la bele vestitan
         homon, kaj diras: Sidiĝu ĉi tie en bona loko; kaj diras al la
         malriĉulo: Staru tie, aŭ sidiĝu sube apud mia piedbenketo;<em class="versenr"> 4</em> ĉu
         vi ne diferencigas en vi mem, kaj fariĝas juĝistoj malbone
         pensantaj?<em class="versenr"> 5</em> Aŭskultu, miaj amataj fratoj; ĉu Dio ne elektis la
         malriĉulojn laŭ la mondo, por esti riĉaj rilate al fido, kaj
         heredantoj de la regno, kiun Li promesis al tiuj, kiuj Lin amas?<em class="versenr"> 6</em> Sed vi malhonoradis la malriĉulon. Ĉu ne subpremas vin la
         riĉuloj, kaj mem trenas vin antaŭ la tribunalojn?<em class="versenr"> 7</em> Ĉu ili ne
         blasfemas la honorindan nomon, sur vin metitan?<em class="versenr"> 8</em> Tamen, se vi
         plenumas la reĝan leĝon laŭ la Skribo: Amu vian proksimulon kiel
         vin mem ― vi faras bone;<em class="versenr"> 9</em> sed se vi favoras personojn, vi faras
         pekon, kulpigitaj de la leĝo, kiel malobeintoj.<em class="versenr"> 10</em> Ĉar ĉiu, kiu
         observas la tutan leĝaron, sed falpuŝiĝas pri unu punkto, fariĝis
         kulpa pri ĉio.<em class="versenr"> 11</em> Ĉar Tiu, kiu diris: Ne adultu ― diris ankaŭ: Ne
         mortigu. Se do vi ne adultas, sed mortigas, vi fariĝis malobeinto
         kontraŭ la leĝo.<em class="versenr"> 12</em> Tiel parolu, kaj tiel agu, kiel juĝotoj laŭ
         leĝo de libereco.<em class="versenr"> 13</em> Ĉar al tiu, kiu ne kompatis, la juĝo estos
         senkompata; la kompato sin altigas super la juĝo.
      </p>
      <p class="p"><em class="versenr"> 14</em> Kia estas la profito, miaj fratoj, se iu diras, ke li havas
         fidon, sed ne havas farojn? ĉu tiu fido povas lin savi?<em class="versenr"> 15</em> Se
         frato aŭ fratino estas nuda kaj sen ĉiutaga manĝo,<em class="versenr"> 16</em> kaj iu el
         vi diras al ili: Iru en paco, estu varmaj kaj sataj; tamen vi ne
         donas al ili tion, kion la korpo bezonas, kia estas la profito?<em class="versenr"> 17</em> Tiel same fido, ne havante farojn, estas en si mem malviva.<em class="versenr"> 18</em> Kaj cetere iu diros: Vi havas fidon, kaj mi havas farojn; montru
         al mi vian fidon aparte de faroj, kaj mi per miaj faroj montros
         al vi la fidon.<em class="versenr"> 19</em> Vi ja kredas, ke Dio estas unu; vi faras bone;
         la demonoj ankaŭ kredas kaj tremas.<em class="versenr"> 20</em> Se ĉu vi volas scii, ho
         vantulo, ke la fido sen faroj estas senfrukta?<em class="versenr"> 21</em> Ĉu nia patro
         Abraham ne praviĝis per faroj, oferinte sian filon Isaak sur la
         altaro?<em class="versenr"> 22</em> Vi vidas, ke la fido kunagis kun liaj faroj, kaj per
         faroj la fido perfektiĝis;<em class="versenr"> 23</em> kaj plenumiĝis la Skribo, kiu
         diras: Kaj Abraham kredis al Dio, kaj tio estis kalkulita al li
         kiel virto; kaj li estis nomita: amiko de Dio.<em class="versenr"> 24</em> Vi vidas, ke
         homo praviĝas per faroj, kaj ne sole per fido.<em class="versenr"> 25</em> Tiel same, ĉu
         ankaŭ la malĉastistino Raĥab ne praviĝis per faroj, kiam ŝi
         akceptis la senditojn kaj forsendis ilin per alia vojo?<em class="versenr"> 26</em> Ĉar
         kiel la korpo aparte de la spirito estas malviva, tiel ankaŭ fido
         aparte de faroj estas malviva.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Ne estu multaj instruistoj, miaj fratoj, sciante, ke ni ricevos
         pli severan juĝon.<em class="versenr"> 2</em> Ĉar multokaze ni ĉiuj falpuŝiĝas. Se iu ne
         falpuŝiĝas parole, tiu estas perfekta homo, kapabla bridi ankaŭ
         la tutan korpon.<em class="versenr"> 3</em> Se ni al la ĉevaloj enmetas la bridojn en la
         buŝojn, por ke ili obeu al ni, ni ankaŭ ĉirkaŭturnas ilian tutan
         korpon.<em class="versenr"> 4</em> Jen ankaŭ la ŝipoj, kiuj, kvankam ili estas tiel
         grandaj kaj estas kurepelataj de fortaj ventoj, tamen per tre
         malgranda direktilo turniĝadas, kien ajn la volo de la
         direktilisto decidas.<em class="versenr"> 5</em> Tiel ankaŭ la lango estas malgranda
         membro, kaj fanfaronas grandaĵojn. Jen, kiel grandan arbaron
         ekbruligas fajrero!<em class="versenr"> 6</em> Kaj la lango estas fajro; mondo da
         maljusteco inter niaj membroj estas la lango, kiu malpurigas la
         tutan korpon kaj ekbruligas la radon de la naturo kaj estas
         ekbruligita de Gehena.<em class="versenr"> 7</em> Ĉar ĉiun specon de bestoj kaj birdoj, de
         rampaĵoj kaj enmaraĵoj la homa raso al si subigas kaj subigis;<em class="versenr"> 8</em> sed la langon neniu povas subigi; ĝi estas malkvieta malbono,
         plena de mortiga veneno.<em class="versenr"> 9</em> Per ĝi ni benas la Sinjoron kaj
         Patron; kaj per ĝi ni malbenas homojn, faritajn laŭ la bildo de
         Dio;<em class="versenr"> 10</em> el la sama buŝo eliras beno kaj malbeno. Miaj fratoj, tio
         devus ne tiel esti.<em class="versenr"> 11</em> Ĉu la fonto elŝprucigas el la sama
         aperturo dolĉan akvon kaj maldolĉan?<em class="versenr"> 12</em> ĉu figarbo, miaj fratoj,
         povas doni olivojn, aŭ vinberarbo figojn? kaj sala akvo ne donas
         dolĉaĵon.
      </p>
      <p class="p"><em class="versenr"> 13</em> Kiu inter vi estas saĝa kaj prudenta? tiu elmontru per honesta
         vivado siajn farojn en mildeco de saĝeco.<em class="versenr"> 14</em> Sed se vi havas
         akran ĵaluzon kaj malpacon en via koro, ne fieru, kaj ne mensogu
         kontraŭ la vero.<em class="versenr"> 15</em> Ĉi tiu saĝeco ne devenas de supre, sed estas
         monda, laŭsenta, demona.<em class="versenr"> 16</em> Ĉar kie estas ĵaluzo kaj malpaco, tie
         estas konfuzo kaj ĉia malnobla ago.<em class="versenr"> 17</em> Sed la saĝeco, kiu estas
         de supre, estas unue ĉasta, poste pacema, milda, cedema, plena de
         kompatemo kaj bonaj fruktoj, sen partieco, sen hipokriteco.<em class="versenr"> 18</em> Kaj la frukto de justeco estas semata en paco por tiuj, kiuj
         faras pacon.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">De kie militoj kaj de kie bataloj inter vi? ĉu ne de viaj
         voluptoj, militantaj en viaj membroj?<em class="versenr"> 2</em> Vi deziras, kaj ne havas;
         vi mortigas kaj konkuras, kaj ne povas akiri; vi batalas kaj
         militas; vi ne havas, ĉar vi ne petas.<em class="versenr"> 3</em> Vi petas kaj ne ricevas,
         tial, ke vi petas malprave, por ke vi elspezu por viaj voluptoj.<em class="versenr"> 4</em> Vi adultulinoj, ĉu vi ne scias, ke la amikeco al la mondo estas
         malamikeco al Dio? Ĉiu do, kiu volas esti amiko de la mondo,
         fariĝas malamiko de Dio.<em class="versenr"> 5</em> Aŭ ĉu vi opinias, ke la Skribo vane
         parolas? Ĉu la spirito, kiun Li loĝigis en ni, deziregas envieme?<em class="versenr"> 6</em> Sed Li donas pli grandan gracon. Tial estas dirite: Dio
         kontraŭstaras al la fieruloj, sed al la humiluloj Li donas
         gracon.<em class="versenr"> 7</em> Submetiĝu do al Dio; sed rezistu la diablon, kaj li
         forkuros de vi.<em class="versenr"> 8</em> Alproksimiĝu al Dio, kaj Li alproksimiĝos al
         vi. Purigu la manojn, vi pekuloj, kaj ĉastigu la korojn, vi
         duoblanimuloj.<em class="versenr"> 9</em> Mizeru kaj malĝoju kaj ploru; via ridado turniĝu
         en ploron, kaj via ĝojo en malĝojon.<em class="versenr"> 10</em> Humiliĝu antaŭ la
         Sinjoro, kaj Li vin altigos.
      </p>
      <p class="p"><em class="versenr"> 11</em> Ne kalumniu unu la alian, fratoj. Kiu kalumnias fraton aŭ
         juĝas sian fraton, tiu kalumnias la leĝon kaj juĝas la leĝon; sed
         se vi juĝas la leĝon, vi jam estas ne plenumanto de la leĝo, sed
         juĝanto.<em class="versenr"> 12</em> Unu estas la leĝdonisto kaj juĝisto, Tiu, kiu povas
         savi aŭ pereigi; kiu vi estas, juĝanta vian proksimulon?
      </p>
      <p class="p"><em class="versenr"> 13</em> Atentu nun vi, kiuj diras: Hodiaŭ aŭ morgaŭ ni iros al tiu
         urbo kaj restos tie unu jaron kaj negocados kaj profitos;<em class="versenr"> 14</em> kvankam vi ne scias, kio morgaŭ okazos. Kio estas via vivo? Vi ja
         estas vaporo, kiu mallongan tempon montriĝas kaj poste malaperas.<em class="versenr"> 15</em> Anstataŭ diri: Se la Sinjoro volos, ni vivados kaj faros ĉi
         tion aŭ tion.<em class="versenr"> 16</em> Sed nun vi fieras pri viaj memfidaĵoj; ĉiu tia
         singratulado estas malbona.<em class="versenr"> 17</em> Kiu do scias bonfari, kaj ne
         bonfaras, ĉe tiu estas peko.
      </p>
      <div class="dist_chapter"></div>
      <h3 class="chapternr">5</h3>
      <p class="first_p">Atentu nun, riĉuloj; ploregu kaj kriegu pro la mizeroj sur vin
         alvenontaj.<em class="versenr"> 2</em> Via riĉo putriĝis, kaj viaj vestoj konsumiĝas de
         tineoj.<em class="versenr"> 3</em> Via oro kaj via arĝento rustiĝis; kaj ilia rusto
         atestos kontraŭ vi, kaj konsumos vian karnon, kiel fajro. En la
         lastaj tagoj vi kolektadis trezoron.<em class="versenr"> 4</em> Jen krias la de vi trompe
         retenata salajro de la laboristoj, kiuj falĉis viajn kampojn; kaj
         la krioj de la rikoltintoj venis en la orelojn de la Eternulo
         Cebaot.<em class="versenr"> 5</em> Vi luksadis sur la tero, kaj diboĉadis; vi nutradis
         viajn korojn en tago de buĉado.<em class="versenr"> 6</em> Vi kondamnis, vi mortigis la
         justulon; li ne kontraŭstaras al vi.
      </p>
      <p class="p"><em class="versenr"> 7</em> Paciencu do, fratoj, ĝis la alveno de la Sinjoro. Jen la
         terkultivisto atendas la multevaloran frukton de la tero,
         paciencante pri ĝi, ĝis ĝi ricevos la fruan kaj la malfruan
         pluvon.<em class="versenr"> 8</em> Vi ankaŭ paciencu; fortikigu viajn korojn; ĉar la
         alveno de la Sinjoro alproksimiĝas.<em class="versenr"> 9</em> Ne murmuru, fratoj, unu
         kontraŭ la alia, por ke vi ne estu juĝataj; jen la juĝisto staras
         antaŭ la pordoj.<em class="versenr"> 10</em> Prenu, fratoj, kiel ekzemplon de suferado kaj
         pacienco, la profetojn, kiuj parolis en la nomo de la Sinjoro.<em class="versenr"> 11</em> Jen ni nomas feliĉaj tiujn, kiuj elportis suferon; vi aŭdis pri
         la pacienco de Ijob, kaj vidis la finan agadon de la Sinjoro, ke
         la Sinjoro estas kompatema kaj indulgema.
      </p>
      <p class="p"><em class="versenr"> 12</em> Sed antaŭ ĉio, miaj fratoj, ne ĵuru, nek per la ĉielo, nek per
         la tero, nek per ia alia ĵuro; sed via jes estu jes, kaj via ne
         estu ne; por ke vi ne falu sub juĝon.
      </p>
      <p class="p"><em class="versenr"> 13</em> Ĉu iu el vi suferas? li preĝu. Ĉu iu estas gaja? li psalme
         kantu.<em class="versenr"> 14</em> Ĉu iu el vi malsanas? li venigu la presbiterojn de la
         eklezio; kaj ili preĝu super li, ŝmirinte lin per oleo en la nomo
         de la Sinjoro;<em class="versenr"> 15</em> kaj la preĝo de fido savos la malsanulon, kaj
         la Sinjoro relevos lin; kaj se li faris pekojn, tio estos
         pardonita al li.<em class="versenr"> 16</em> Konfesu do viajn pekojn unu al la alia, kaj
         preĝu unu por la alia, por ke vi resaniĝu. Petego de justulo
         multe efikas per sia energio.<em class="versenr"> 17</em> Elija estis homo samnatura, kiel
         ni, kaj li preĝis fervore, ke ne pluvu; kaj ne pluvis sur la
         teron dum tri jaroj kaj ses monatoj.<em class="versenr"> 18</em> Kaj denove li preĝis; kaj
         la ĉielo donis pluvon, kaj la tero ekproduktis sian frukton.
      </p>
      <p class="p"><em class="versenr"> 19</em> Miaj fratoj, se iu el vi forvagos de la vero, kaj iu lin
         returnos,<em class="versenr"> 20</em> oni sciu, ke tiu, kiu returnas pekulon de la elvoja
         forvago, savos animon el morto kaj kovros amason da pekoj.
      </p>
      <hr>
      <div class="footer"><a href="libro_1pe.html">I. PETRO&nbsp;&gt;&gt;</a></div>
   </body>
</html>