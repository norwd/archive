<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>LA EPISTOLO DE LA APOSTOLO PAŬLO AL LA GALATOJ</title>
   </head>
   <body background="../bld/papero.jpg">
      <div class="header"><span class="header_left"><a href="libro_2ko.html">&lt;&lt;&nbsp;II. KORINTANOJ</a></span><span class="header_center"> <a href="index.html#NT">La Nova Testamento</a></span></div>
      <hr>
      <h3 class="head">LA EPISTOLO DE LA APOSTOLO PAŬLO AL LA <br>GALATOJ
      </h3>
      <div class="dist_chapter"></div>
      <h3 class="chapternr">1</h3>
      <p class="first_p">Paŭlo, apostolo (ne de homoj, nek per homo, sed per Jesuo
         Kristo, kaj Dio, la Patro, kiu levis lin el la mortintoj),<em class="versenr"> 2</em> kaj
         ĉiuj fratoj, kiuj estas kun mi, al la eklezioj de Galatujo:<em class="versenr"> 3</em> Graco al vi kaj paco de Dio, la Patro, kaj de nia Sinjoro Jesuo
         Kristo,<em class="versenr"> 4</em> kiu sin donis pro niaj pekoj, por liberigi nin el la
         nuna malbona mondo, laŭ la volo de nia Dio kaj Patro;<em class="versenr"> 5</em> al kiu
         estu la gloro por ĉiam kaj eterne. Amen.
      </p>
      <p class="p"><em class="versenr"> 6</em> Mi miras, ke tiel rapide vi foriĝas for de Tiu, kiu vokis vin
         en la gracon de Kristo, al malsama evangelio;<em class="versenr"> 7</em> kiu ja ne estas
         alia, sed troviĝas iuj, kiuj vin maltrankviligas kaj deziras
         renversi la evangelion de Kristo.<em class="versenr"> 8</em> Tamen se eĉ ni, aŭ anĝelo el
         la ĉielo, al vi instruus ian evangelion krom tiu, kiun ni jam al
         vi instruis, tiu estu anatemita.<em class="versenr"> 9</em> Kiel ni antaŭe diris, tiel nun
         mi denove diras: Se iu al vi instruas ian evangelion krom tiu,
         kiun vi ricevis, tiu estu anatemita.<em class="versenr"> 10</em> Ĉar ĉu mi nun influas
         homojn, aŭ Dion? aŭ ĉu mi celas plaĉi al homoj? se mi ankoraŭ nun
         plaĉus al homoj, mi ne estus servisto de Kristo.
      </p>
      <p class="p"><em class="versenr"> 11</em> Ĉar mi sciigas vin, fratoj, rilate al la evangelio predikita
         de mi, ke ĝi ne estas laŭ homo.<em class="versenr"> 12</em> Ĉar mi ne ricevis ĝin de homo,
         kaj ĝi ne estas instruita al mi krom per malkaŝo de Jesuo Kristo.<em class="versenr"> 13</em> Ĉar vi iam aŭdis pri mia estinta vivmaniero en Judismo, ke mi
         forte persekutis la eklezion de Dio kaj ĝin atakis;<em class="versenr"> 14</em> kaj mi
         plimulte progresis en Judismo, ol multaj miaj samaĝuloj en mia
         nacio, estante multe pli fervoranima pri la tradicioj de miaj
         prapatroj.<em class="versenr"> 15</em> Sed kiam bonvole plaĉis al Dio, kiu el la ventro de
         mia patrino apartigis min kaj per Sia graco min vokis,<em class="versenr"> 16</em> por
         malkaŝi en mi Sian Filon, por ke mi prediku lin inter la
         nacianoj: mi ne konsiliĝis kun karno kaj sango,<em class="versenr"> 17</em> kaj mi ne
         supreniris al Jerusalem, al la antaŭ mi apostoloj, sed mi tuj
         foriris en Arabujon, kaj poste mi revenis al Damasko.
      </p>
      <p class="p"><em class="versenr"> 18</em> Tiam, post tri jaroj, mi supreniris al Jerusalem, por viziti
         Kefason, kaj mi restis kun li dek kvin tagojn.<em class="versenr"> 19</em> Sed neniun
         alian el la apostoloj mi vidis, krom Jakobo, la frato de la
         Sinjoro.<em class="versenr"> 20</em> Pri tio, kion mi skribas al vi, jen, antaŭ Dio, mi ne
         mensogas.<em class="versenr"> 21</em> Poste mi venis en la regionojn de Sirio kaj Kilikio.<em class="versenr"> 22</em> Kaj mi ankoraŭ estis vizaĝe nekonata de la eklezioj de Judujo,
         kiuj estis en Kristo;<em class="versenr"> 23</em> sed ili nur aŭdis la jenon: Kiu nin iam
         persekutis, tiu nun predikas la fidon, kiun iam li atakis;<em class="versenr"> 24</em> kaj
         ili gloris Dion en mi.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Tiam, post intertempo de dek kvar jaroj, mi denove supreniris
         al Jerusalem kun Barnabas, kunkondukante ankaŭ Titon.<em class="versenr"> 2</em> Kaj mi
         supreniris laŭ Dia malkaŝo; kaj mi prezentis al ili la
         evangelion, kiun mi predikas inter la nacianoj, sed aparte al la
         eminentuloj, por ke mi ne estu vane kuranta, aŭ kurinta.<em class="versenr"> 3</em> Sed eĉ
         Titon, kiu estis kun mi, estante Greko, oni ne devigis
         cirkumcidiĝi;<em class="versenr"> 4</em> sed tio estis pro la kaŝe enportitaj fratoj, kiuj
         ruze envenis, por spioni nian liberecon en Kristo Jesuo, por ke
         ili nin sklavigu;<em class="versenr"> 5</em> al kiuj ni ne submetiĝis cedeme, eĉ por unu
         horo; por ke la vero de la evangelio restadu kun vi.<em class="versenr"> 6</em> Sed el
         tiuj, kiuj ŝajne iom valoris (kiaj ajn ili estis, tio por mi ne
         estas grava: ĉe Dio ne estas personfavorado) ― tiuj valoruloj
         nenion aldonis al mi;<em class="versenr"> 7</em> sed kontraŭe, kiam ili vidis, ke je la
         evangelio de la necirkumcido mi estas komisiita tiel same, kiel
         Petro je la evangelio de la cirkumcido<em class="versenr"> 8</em> (ĉar Tiu, kiu forte
         energiis en Petro por la apostoleco de la cirkumcido, ankaŭ
         energiis en mi por la nacianoj),<em class="versenr"> 9</em> Jakobo kaj Kefas kaj Johano,
         kiuj ŝajne estis kolonoj, rimarkinte la gracon donitan al mi,
         donis al mi kaj al Barnabas la dekstrajn manojn de kunuleco, por
         ke ni iru al la nacianoj, kaj ili al la cirkumcidularo;<em class="versenr"> 10</em> kondiĉe nur, ke ni memoru la malriĉulojn, kion ja mi klopodis jam
         fari.
      </p>
      <p class="p"><em class="versenr"> 11</em> Sed kiam venis Kefas al Antioĥia, mi lin rezistis vizaĝon
         kontraŭ vizaĝo, ĉar li estis mallaŭdinda.<em class="versenr"> 12</em> Ĉar antaŭ ol iuj
         alvenis de Jakobo, li kunmanĝis kun la nacianoj; sed kiam ili
         alvenis, li sin fortiris kaj apartigis, timante tiujn, kiuj estis
         el la cirkumcido.<em class="versenr"> 13</em> Kaj la aliaj Judoj kune hipokritis, tiel ke
         eĉ Barnabas mem fortiriĝis per ilia hipokriteco.<em class="versenr"> 14</em> Kaj kiam mi
         vidis, ke ili ne prave kondutas laŭ la vero de la evangelio, mi
         diris al Kefas antaŭ ĉiuj: Se vi, estante Judo, naciane vivas,
         kaj ne kiel Judoj, kial vi devigas la nacianojn agi laŭ Judismo?<em class="versenr"> 15</em> Ni, nature Judoj, kaj ne pekuloj el la nacianoj,<em class="versenr"> 16</em> sciante,
         ke praviĝas homo ne per faroj de la leĝo, sed nur per fido al
         Jesuo Kristo, ni mem en Kristo Jesuo kredis, por ke ni praviĝu
         per fido al Kristo, kaj ne per faroj de la leĝo; tial, ke per
         faroj de la leĝo neniu karno praviĝos.<em class="versenr"> 17</em> Sed se, dezirante
         praviĝi en Kristo, ni mem montriĝis pekuloj, ĉu Kristo estas
         servanto de peko? Nepre ne!<em class="versenr"> 18</em> Ĉar se mi rekonstruas tion, kion
         mi detruis, mi montras min pekulo.<em class="versenr"> 19</em> Ĉar per la leĝo mi al la
         leĝo mortis, por ke mi al Dio vivu.<em class="versenr"> 20</em> Kun Kristo mi krucumiĝis,
         tamen mi vivas; jam ne mi mem, sed Kristo vivas en mi; kaj tiun
         vivon, kiun mi vivas en karno, mi vivas en fido al la Filo de
         Dio, kiu min amis kaj sin donis pro mi.<em class="versenr"> 21</em> Mi ne vanigas la
         gracon de Dio; ĉar se per la leĝo venas justeco, Kristo ja vane
         mortis.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Ho malsaĝaj Galatoj, kiu vin ensorĉis? vin, antaŭ kies okuloj
         Kristo Jesuo estis publike prezentita krucumita.<em class="versenr"> 2</em> Nur la jenon
         mi deziras sciiĝi de vi: Ĉu per faroj de la leĝo vi ricevis la
         Spiriton, aŭ per la aŭdado de fido?<em class="versenr"> 3</em> Ĉu vi tiel malsaĝaj estas?
         komencinte en Spirito, ĉu vi en karno nun perfektiĝas?<em class="versenr"> 4</em> Ĉu vi
         vane tiom suferis? se ja tio estas vana.<em class="versenr"> 5</em> Ĉu do Tiu, kiu donas
         al vi la Spiriton kaj faras ĉe vi miraklojn, tion faras per faroj
         de la leĝo, aŭ per la aŭdado de fido?<em class="versenr"> 6</em> Tiel same, kiel Abraham
         kredis al Dio, kaj tio estis kalkulita al li kiel virto.<em class="versenr"> 7</em> Sciu
         do, ke tiuj, kiuj rilatas al fido, estas filoj de Abraham.<em class="versenr"> 8</em> Antaŭvidante do, ke per fido Dio pravigos la nacianojn, la Skribo
         antaŭpredikis la evangelion al Abraham, dirante: Beniĝos per vi
         ĉiuj gentoj.<em class="versenr"> 9</em> Tial do tiuj, kiuj rilatas al fido, beniĝas kun la
         fidela Abraham.<em class="versenr"> 10</em> Ĉar ĉiuj, kiuj rilatas al faroj de la leĝo,
         estas sub malbeno; ĉar estas skribite: Malbenita estas ĉiu, kiu
         ne persistos en ĉio, kio estas skribita en la libro de la leĝo,
         por plenumi ĝin.<em class="versenr"> 11</em> Sed ke neniu praviĝas antaŭ Dio per la leĝo,
         estas evidente; ĉar: La virtulo vivos per fido;<em class="versenr"> 12</em> kaj la leĝo ne
         rilatas al fido; sed: Kiu plenumas ilin, tiu vivos en ili.<em class="versenr"> 13</em> Kristo elaĉetis nin el la malbeno de la leĝo, fariĝinte malbeno
         pro ni; ĉar estas skribite: Malbenita estas ĉiu, kiu pendas sur
         lignaĵo;<em class="versenr"> 14</em> por ke venu sur la nacianojn la beno de Abraham en
         Kristo Jesuo; por ke per fido ni ricevu la promeson de la
         Spirito.
      </p>
      <p class="p"><em class="versenr"> 15</em> Fratoj, mi parolas laŭ homo: Konfirmitan interligon, eĉ nur
         homan, neniu nuligas nek prialdonas.<em class="versenr"> 16</em> Sed al Abraham kaj al lia
         semo la promesoj estis parolitaj. Li ne diras: Kaj al semoj,
         kvazaŭ pri multaj; sed kvazaŭ unu: Kaj al via semo, kiu estas
         Kristo.<em class="versenr"> 17</em> Sed jen kion mi diras: Interligon, antaŭe konfirmitan
         de Dio, la leĝo, kiu venis kvarcent tridek jarojn poste, ne
         nuligas, tiel ke ĝi malefektivigus la promeson.<em class="versenr"> 18</em> Ĉar se la
         heredaĵo estas de la leĝo, ĝi jam ne estas de promeso; sed Dio
         ĝin donis al Abraham per promeso.<em class="versenr"> 19</em> Kio do estas la leĝo? Ĝi
         estis aldonita kaŭze de eraroj, ĝis venos la idaro, al kiu la
         promeso estas donita; ordigite per anĝeloj en la mano de
         interulo.<em class="versenr"> 20</em> Interulo ne estas de unu, sed Dio estas unu.<em class="versenr"> 21</em> Ĉu
         do la leĝo kontraŭstaras al la promesoj de Dio? Nepre ne! ĉar se
         estus donita leĝo, kiu povus vivigi, efektive justeco estus per
         la leĝo.<em class="versenr"> 22</em> Tamen la Skribo kune enŝlosis ĉion sub peko, por ke
         la promeso per fido al Kristo Jesuo estu donata al ĉiuj, kiuj
         fidas.
      </p>
      <p class="p"><em class="versenr"> 23</em> Sed antaŭ ol fido venis, ni estis gardataj sub la leĝo,
         enŝlositaj por la fido malkaŝota.<em class="versenr"> 24</em> Tial la leĝo fariĝis nia
         pedagogo, kondukanta al Kristo, por ke ni praviĝu per fido.<em class="versenr"> 25</em> Sed nun, post kiam la fido alvenis, ni jam ne estas sub pedagogo.<em class="versenr"> 26</em> Ĉar vi ĉiuj per la fido estas filoj de Dio en Kristo Jesuo.<em class="versenr"> 27</em> Ĉar ĉiuj el vi, kiuj al Kristo baptiĝis, surmetis al si Kriston.<em class="versenr"> 28</em> Ne estas ja Judo nek Greko, ne estas sklavo nek liberulo, ne
         estas ja vira kaj virina; ĉar vi ĉiuj estas unu en Kristo Jesuo.<em class="versenr"> 29</em> Se do vi apartenas al Kristo, vere vi estas la idaro de
         Abraham, kaj heredantoj laŭ la promeso.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Kaj mi sciigas vin, ke tiel longe, kiel la heredanto estas
         infano, li neniel malsimilas sklavon, kvankam li estas estro de
         ĉio;<em class="versenr"> 2</em> sed li estas sub guvernantoj kaj administrantoj, ĝis la
         templimo difinita de la patro.<em class="versenr"> 3</em> Tiel ankaŭ ni, dum ni estis
         infanoj, estis en sklaveco sub la elementoj de la mondo;<em class="versenr"> 4</em> sed
         kiam venis la pleneco de la tempo, Dio elsendis Sian Filon, el
         virino naskitan, sub leĝo naskitan,<em class="versenr"> 5</em> por reaĉeti tiujn, kiuj
         estas sub la leĝo, por ke ni ricevu la filadopton.<em class="versenr"> 6</em> Kaj ĉar vi
         estas filoj, Dio elsendis la Spiriton de Sia Filo en niajn
         korojn, kriantan, Aba, Patro!<em class="versenr"> 7</em> Tiel ke ĉiu el vi estas jam ne
         sklavo, sed filo; kaj se filo, ankaŭ heredanto per Dio.
      </p>
      <p class="p"><em class="versenr"> 8</em> Tamen, tiam ne konante Dion, vi estis en sklaveco al tiuj, kiuj
         nature ne estas dioj;<em class="versenr"> 9</em> sed jam nun konante Dion, aŭ pli ĝuste,
         de Dio konate, kial vi returniĝas al la malfortaj kaj mizeraj
         elementoj, al kiuj vi deziras denove sklaviĝi?<em class="versenr"> 10</em> Vi observas
         tagojn kaj monatojn kaj tempojn kaj jarojn.<em class="versenr"> 11</em> Mi timas pri vi,
         ke eble mi vane laboris ĉe vi.
      </p>
      <p class="p"><em class="versenr"> 12</em> Mi petegas vin, fratoj, estu kiel mi, ĉar mi ankaŭ estas kiel
         vi. Vi neniel al mi malbonfaris;<em class="versenr"> 13</em> sed vi scias, ke pro
         malforteco de la karno mi la unuan fojon predikis al vi la
         evangelion;<em class="versenr"> 14</em> kaj vian elprovon en mia karno vi ne malestimis
         nek abomenis, sed kvazaŭ anĝelon de Dio vi akceptis min, kvazaŭ
         Kriston Jesuon.<em class="versenr"> 15</em> Kie do estas via singratulado? mi atestas al
         vi, ke se estus eble, vi estus elŝirintaj viajn okulojn kaj
         donintaj ilin al mi.<em class="versenr"> 16</em> Ĉu mi do per verdirado fariĝis al vi
         malamiko?<em class="versenr"> 17</em> Ili fervore serĉas vin, ne bone; ili eĉ volas
         elŝlosi vin, por ke vi serĉu ilin.<em class="versenr"> 18</em> Sed estas bone esti fervore
         serĉata ĉiam en bona afero, kaj ne nur tiam, kiam mi estas ĉe vi.<em class="versenr"> 19</em> Miaj infanetoj, pro kiuj mi denove suferas naskodoloron, ĝis
         Kristo formiĝos en vi,<em class="versenr"> 20</em> mi tute deziris esti ĉe vi nun, kaj
         ŝanĝi mian voĉon; ĉar vere mi dubas pri vi.
      </p>
      <p class="p"><em class="versenr"> 21</em> Diru al mi, vi, kiuj volas esti sub la leĝo, ĉu vi ne
         aŭskultas la leĝon?<em class="versenr"> 22</em> Ĉar estas skribite, ke Abraham havis du
         filojn, unu el la sklavino kaj unu el la liberulino.<em class="versenr"> 23</em> Tamen tiu
         el la sklavino naskiĝis laŭ la karno, sed ĉi tiu el la liberulino
         naskiĝis per promeso.<em class="versenr"> 24</em> Ĉi tio enhavas alegorion; ĉar la du
         virinoj estas du interligoj, unu el la monto Sinaj, por sklaveco
         naskante, kiu estas Hagar.<em class="versenr"> 25</em> Ĉar tiu Hagar estas la monto Sinaj
         en Arabujo, kaj prezentas la nunan Jerusalemon, ĉar ŝi estas
         sklavigita kune kun siaj infanoj.<em class="versenr"> 26</em> Sed la supera Jerusalem
         estas libera, kiu estas patrino nia.<em class="versenr"> 27</em> Estas ja skribite:
      </p>
      <p class="indent">
         <p class="verse_indent_cont">Ĝoju, ho senfruktulino, kiu ne naskis,<br>
            Sonigu kanton kaj ĝojkriu, ho vi, kiu ne suferas<br>
            naskodoloron;<br>
            Ĉar la forlasitino havos pli da infanoj, ol la havanta<br>
            edzon.
         </p>
      </p>
      <p class="p"><em class="versenr"> 28</em> Sed ni, fratoj, estas filoj de promeso tiel same, kiel Isaak.<em class="versenr"> 29</em> Sed kiel tiam la laŭ karno naskita persekutis la
         laŭspiritulon, tiel estas ankaŭ nuntempe.<em class="versenr"> 30</em> Sed kion diras la
         Skribo? Forpelu la sklavinon kaj ŝian filon; ĉar la filo de la
         sklavino ne heredos kun la filo de la liberulino.<em class="versenr"> 31</em> Tial,
         fratoj, ni estas filoj ne de sklavino, sed de la liberulino.
      </p>
      <div class="dist_chapter"></div>
      <h3 class="chapternr">5</h3>
      <p class="first_p">Por libereco Kristo nin liberigis; tial staru fortike, kaj ne
         reimplikiĝu en jugon de sklaveco.
      </p>
      <p class="p"><em class="versenr"> 2</em> Jen mi, Paŭlo, diras al vi, ke, se vi cirkumcidiĝos, Kristo al
         vi tute ne utilos.<em class="versenr"> 3</em> Mi denove atestas al ĉiu homo cirkumcidata,
         ke li estas ŝuldanto, por plenumi la tutan leĝon.<em class="versenr"> 4</em> Vi, kiuj
         volas vin pravigi per la leĝo, apartiĝis for de Kristo; vi
         forfalis de graco.<em class="versenr"> 5</em> Ĉar ni en la Spirito atendas la esperon de
         justeco per la fido.<em class="versenr"> 6</em> Ĉar en Kristo Jesuo nek cirkumcido nek
         necirkumcido valoras ion, sed nur fido, energianta per amo.<em class="versenr"> 7</em> Vi
         bone kuradis; kiu vin malhelpis, ke vi ne obeu la veron?<em class="versenr"> 8</em> Ĉi tiu
         influo ne venas de tiu, kiu vin vokas.<em class="versenr"> 9</em> Malmulto da fermentaĵo
         fermentigas la tutan mason.<em class="versenr"> 10</em> Mi fidas pri vi en la Sinjoro, ke
         vi ne alie sentados; sed tiu, kiu malkvietigas vin, elportos sian
         propran juĝon, kiu ajn li estas.<em class="versenr"> 11</em> Sed mi, fratoj, se mi ankoraŭ
         predikas cirkumcidon, kial mi estas ankoraŭ persekutata? tiuokaze
         la falpuŝilo de la kruco estas formovita.<em class="versenr"> 12</em> Mi volus, ke tiuj,
         kiuj vin maltrankviligas, sin fortranĉu.
      </p>
      <p class="p"><em class="versenr"> 13</em> Ĉar vi, fratoj, estas vokitaj al libereco; tamen ne uzu vian
         liberecon kiel pretekston por la karno, sed per amo servu unu la
         alian.<em class="versenr"> 14</em> Ĉar la tuta leĝo estas plenumata en unu diro, jene: Amu
         vian proksimulon kiel vin mem.<em class="versenr"> 15</em> Sed se vi mordas kaj manĝegas
         unu la alian, gardu vin, ke vi ne estu detruitaj unu de la alia.
      </p>
      <p class="p"><em class="versenr"> 16</em> Sed mi diras: Iradu laŭ la Spirito, kaj la deziregon de la
         karno vi ne plenumos.<em class="versenr"> 17</em> Ĉar la karno deziregas kontraŭ la
         Spirito, kaj la Spirito kontraŭ la karno; ĉar ĉi ĉiuj
         interbatalas reciproke, por ke vi ne faru tion, kion vi volas.<em class="versenr"> 18</em> Sed se vi estas kondukataj de la Sinjoro, vi jam ne estas sub la
         leĝo.<em class="versenr"> 19</em> Evidentaj estas la faroj de la karno, kiuj estas
         malĉasteco, malpureco, voluptemo,<em class="versenr"> 20</em> idolkulto, sorĉado,
         malamikeco, malpaco, ĵaluzoj, koleregoj, partiemeco, skismoj,
         herezoj,<em class="versenr"> 21</em> envioj, ebrieco, diboĉado, kaj aliaj similaj; pri
         kiuj mi avertas vin, kiel mi jam antaŭe admonis vin, ke tiuj,
         kiuj tion faradas, ne heredos la regnon de Dio.<em class="versenr"> 22</em> Sed la frukto
         de la Spirito estas amo, ĝojo, paco, pacienco, komplezo,
         bonkoreco, fideleco,<em class="versenr"> 23</em> mildeco, sinregado; kontraŭ tiaj ne
         ekzistas leĝo.<em class="versenr"> 24</em> Kaj tiuj, kiuj apartenas al Kristo Jesuo, jam
         krucumis la karnon kun ĝiaj pasioj kaj voluptoj.
      </p>
      <p class="p"><em class="versenr"> 25</em> Se ni vivas per la Spirito, en la Spirito ni ankaŭ iradu.<em class="versenr"> 26</em> Ni ne fariĝu fanfaronemaj, incitante kaj enviante unu la alian.
      </p>
      <div class="dist_chapter"></div>
      <h3 class="chapternr">6</h3>
      <p class="first_p">Fratoj, eĉ se homo estos trovita en ia kulpo, vi, kiuj estas
         spiritaj, restarigu tiun per spirito de mildeco; rigardante vin,
         ĉiu sin mem, por ke vi ne estu tentataj.<em class="versenr"> 2</em> Reciproke subtenadu
         viajn ŝarĝojn, kaj tiamaniere plenumu la leĝon de Kristo.<em class="versenr"> 3</em> Ĉar,
         se iu, estante nenio, sin estimas, kvazaŭ li estas io, li sin
         trompas.<em class="versenr"> 4</em> Sed ĉiu kontrolu sian propran faradon, kaj tiam li
         havos singratuladon pri si mem, kaj ne pri sia proksimulo.<em class="versenr"> 5</em> Ĉar
         ĉiu devas subteni sian propran portaĵon.
      </p>
      <p class="p"><em class="versenr"> 6</em> Tiu, kiu estas instruata en la parolo de Dio, partoprenu kun
         tiu, kiu lin instruas, en ĉiuj bonaĵoj.<em class="versenr"> 7</em> Ne trompiĝu; Dio ne
         estas mokata; ĉar ĉion, kion oni semas, tion ankaŭ li rikoltos.<em class="versenr"> 8</em> Ĉar kiu semas por sia karno, el la karno tiu rikoltos putradon;
         sed kiu semas por la Spirito, el la Spirito tiu rikoltos eternan
         vivon.<em class="versenr"> 9</em> Kaj ni ne laciĝu en bonfarado; ĉar ĝustatempe ni
         rikoltos, se ni ne senfortiĝos.<em class="versenr"> 10</em> Tial laŭ nia oportuna tempo ni
         bonfaradu al ĉiuj, precipe al tiuj, kiuj apartenas al la familio
         de la fido.
      </p>
      <p class="p"><em class="versenr"> 11</em> Vidu, per kiaj grandaj literoj mi skribis al vi propramane.<em class="versenr"> 12</em> Kiuj deziras sin paradi per la karno, tiuj devigas vin
         cirkumcidiĝi; sole por ke ili ne estu persekutataj pro la kruco
         de Kristo.<em class="versenr"> 13</em> Ĉar eĉ tiuj mem, kiuj cirkumcidiĝas, ne observas la
         leĝon; sed ili deziras, ke vi cirkumcidiĝu, por ke ili fanfaronu
         pri via karno.<em class="versenr"> 14</em> Sed por mi ne estu fanfarono krom pri la kruco
         de nia Sinjoro Jesuo Kristo, per kiu la mondo estas krucumita al
         mi, kaj mi al la mondo.<em class="versenr"> 15</em> Ĉar nek cirkumcido nek necirkumcido
         estas io, sed nova kreitaĵo.<em class="versenr"> 16</em> Kaj kiuj irados laŭ tiu regulo,
         paco kaj kompato estu sur ili ĉiuj, kaj sur la Izrael de Dio.
      </p>
      <p class="p"><em class="versenr"> 17</em> De nun neniu min ĝenu, ĉar mi portas en mia korpo la signojn
         de Jesuo.
      </p>
      <p class="p"><em class="versenr"> 18</em> La graco de nia Sinjoro Jesuo Kristo estu kun via spirito,
         fratoj. Amen.
      </p>
      <hr>
      <div class="footer"><a href="libro_efe.html">AL LA EFESANOJ&nbsp;&gt;&gt;</a></div>
   </body>
</html>