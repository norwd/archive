<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>HOŜEA</title>
   </head>
   <body background="../bld/papero.jpg">
      <div class="header"><span class="header_left"><a href="libro_dan.html">&lt;&lt;&nbsp;DANIEL</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">HOŜEA</h3>
      <div class="dist_chapter"></div>
      <h3 class="chapternr">1</h3>
      <p class="first_p">Vorto de la Eternulo, kiu aperis al Hoŝea, filo de Beeri, en la
         tempo de Uzija, Jotan, Aĥaz, kaj Ĥizkija, reĝoj de Judujo, kaj en
         la tempo de Jerobeam, filo de Joaŝ, reĝo de Izrael.
      </p>
      <p class="p"><em class="versenr"> 2</em> Kiam la Eternulo komencis paroli al Hoŝea, la Eternulo diris al
         Hoŝea: Iru, prenu al vi edzinon malĉastulinon kaj naskigu
         infanojn malĉastajn, ĉar la lando malĉastiĝis for de la Eternulo.<em class="versenr"> 3</em> Kaj li iris, kaj prenis Gomeron, filinon de Diblaim; kaj ŝi
         gravediĝis kaj naskis al li filon.<em class="versenr"> 4</em> Kaj la Eternulo diris al li:
         Donu al li la nomon Jizreel; ĉar baldaŭ Mi punos pro la sango de
         Jizreel la domon de Jehu, kaj Mi metos finon al la regno de la
         domo de Izrael.<em class="versenr"> 5</em> En tiu tempo Mi rompos la pafarkon de Izrael en
         la valo Jizreel.<em class="versenr"> 6</em> Kaj ŝi denove gravediĝis kaj naskis filinon;
         kaj Li diris al li: Donu al ŝi la nomon Lo-Ruĥama; ĉar Mi ne plu
         kompatos la domon de Izrael, sed postulos de ili pagon.<em class="versenr"> 7</em> Tamen
         la domon de Jehuda Mi kompatos, kaj Mi helpos al ili per la
         Eternulo, ilia Dio; Mi ne helpos al ili per pafarko, glavo, kaj
         batalo, nek per ĉevaloj kaj rajdantoj.<em class="versenr"> 8</em> Kiam ŝi demamigis Lo-
         Ruĥaman, ŝi gravediĝis kaj naskis filon.<em class="versenr"> 9</em> Kaj Li diris: Donu al
         li la nomon Lo-Ami; ĉar vi ne estas Mia popolo, kaj Mi ne estos
         por vi.
      </p>
      <p class="p"><em class="versenr"> 10</em> Tamen la nombro de la Izraelidoj estos kiel la sablo ĉe la
         maro, ne mezurebla kaj ne kalkulebla. Kaj sur la sama loko, kie
         estis dirite al ili: Vi ne estas Mia popolo, oni diros al ili:
         Infanoj de la vivanta Dio.<em class="versenr"> 11</em> Kolektiĝos kune la idoj de Jehuda
         kaj la idoj de Izrael, kaj faros al si unu ĉefon, kaj iros el la
         lando; ĉar granda estos la tago de Jizreel.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Nomu viajn fratojn Mia popolo, kaj viajn fratinojn Kompatataj.<em class="versenr"> 2</em> Havu juĝon kontraŭ via patrino, havu juĝon, ĉar ŝi ne estas Mia
         edzino, kaj Mi ne estas ŝia edzo; ŝi forigu la malĉastecon de sia
         vizaĝo kaj la adultemecon de siaj mamoj,<em class="versenr"> 3</em> por ke Mi ne
         senvestigu ŝin ĝis nudeco, kaj ne prezentu ŝin tia, kia ŝi estis
         en la tago de sia naskiĝo, ke Mi ne faru ŝin kiel dezerto, ne
         faru ŝin kiel tero senakva, kaj ne mortigu ŝin per soifo.<em class="versenr"> 4</em> Ankaŭ
         ŝiajn infanojn Mi ne kompatus, ĉar ili estas infanoj de malĉasto;<em class="versenr"> 5</em> ĉar ilia patrino malĉastis, ilia naskintino malhonoris sin; ĉar
         ŝi diris: Mi sekvos miajn amistojn, kiuj donas al mi mian panon
         kaj mian akvon, miajn lanaĵojn kaj miajn linaĵojn, mian oleon kaj
         miajn drinkaĵojn.<em class="versenr"> 6</em> Pro tio Mi baros vian vojon per dornoj, Mi
         ĉirkaŭbaros ŝin, ke ŝi ne trovos siajn vojojn.<em class="versenr"> 7</em> Ŝi postkuros
         siajn amistojn, sed ŝi ne kuratingos ilin; ŝi serĉos ilin, sed ne
         trovos; kaj ŝi diros: Mi iros returne al mia unua edzo, ĉar pli
         bone estis al mi tiam, ol nun.<em class="versenr"> 8</em> Kaj ŝi ne sciis, ke Mi estis
         tiu, kiu donadis al ŝi panon kaj moston kaj oleon, Mi donis al ŝi
         multe da arĝento kaj oro, kiun ili uzis por Baal.<em class="versenr"> 9</em> Tial Mi
         prenos returne Mian panon kaj Mian moston iliatempe, Mi forprenos
         Mian lanaĵon kaj Mian linaĵon, per kiu ŝi kovris sian nudecon.<em class="versenr"> 10</em> Kaj nun Mi malkaŝos ŝian hontindaĵon antaŭ la okuloj de ŝiaj
         amistoj, kaj neniu savos ŝin el Mia mano.<em class="versenr"> 11</em> Mi ĉesigos ĉian ŝian
         gajecon, ŝiajn festojn, monatkomencojn, kaj sabatojn, kaj ĉiujn
         ŝiajn solenajn kunvenojn.<em class="versenr"> 12</em> Mi dezertigos ŝiajn vinbertrunkojn
         kaj ŝiajn figarbojn, pri kiuj ŝi diras: Tio estas donaco, kiun
         donis al mi miaj amistoj; Mi faros ilin arbaro, kaj la bestoj de
         la kampo ilin manĝos.<em class="versenr"> 13</em> Mi punos ŝin pro la tagoj de la Baaloj,
         al kiuj ŝi incensis, ornaminte sin per siaj ringoj kaj siaj
         ĉirkaŭkoloj, kaj sekvante siajn amistojn, dum Min ŝi forgesis,
         diras la Eternulo.<em class="versenr"> 14</em> Tial jen Mi allogos ŝin, kondukos ŝin en
         dezerton, kaj parolos al ŝi agrablajn vortojn;<em class="versenr"> 15</em> kaj Mi donos al
         ŝi ŝiajn vinberĝardenojn el tie, kaj la valon de malĝojo Mi faros
         pordo de espero; kaj tie ŝi kantos, kiel en la tagoj de sia
         juneco kaj kiel en la tempo de sia elirado el la lando Egipta.<em class="versenr"> 16</em> En tiu tempo, diras la Eternulo, ŝi nomos Min: Mia edzo; ŝi ne
         plu nomos Min: Mia mastro.<em class="versenr"> 17</em> Mi forigos de ŝia buŝo la nomojn de
         la Baaloj, kaj oni ne plu rememoros ilin laŭ ilia nomo.<em class="versenr"> 18</em> Kaj Mi
         faros por ili en tiu tempo interligon kun la bestoj de la kampo,
         kun la birdoj de la ĉielo, kaj kun la rampaĵoj de la tero;
         pafarkon, glavon, kaj militon Mi ekstermos el la lando, kaj Mi
         donos al ili la eblon dormi eksterdanĝere.<em class="versenr"> 19</em> Mi fianĉiĝos kun vi
         por ĉiam, Mi fianĉiĝos kun vi en vero kaj justo, en favorkoreco
         kaj kompatemeco.<em class="versenr"> 20</em> Mi fianĉiĝos kun vi en fideleco, kaj vi
         ekkonos la Eternulon.<em class="versenr"> 21</em> En tiu tempo Mi favoros, diras la
         Eternulo, Mi favoros la ĉielon, kaj ĝi favoros la teron;<em class="versenr"> 22</em> kaj
         la tero favoros la grenon, moston, kaj oleon, kaj ĉi tiuj favoros
         Jizreelon.<em class="versenr"> 23</em> Mi faros ŝin al Mi fruktoporta sur la tero, kaj Mi
         kompatos la nekompatitinon; kaj al tiu, kiu estis ne Mia popolo,
         Mi diros: Vi estas Mia popolo; kaj ĝi diros: Vi estas mia Dio.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Kaj la Eternulo diris al mi plue: Iru, kaj komencu amaĵon kun
         virino, kiun amas ŝia edzo, sed kiu adultas, simile al tio, kiel
         la Eternulo amas la Izraelidojn, sed ili turnas sin al aliaj dioj
         kaj amas iliajn vinberkukojn.<em class="versenr"> 2</em> Kaj mi akiris ŝin al mi per dek
         kvin arĝentaj moneroj kaj ĥomero kaj duono da hordeo.<em class="versenr"> 3</em> Kaj mi
         diris al ŝi: Longan tempon restu ĉe mi; ne malĉastu, kaj fordonu
         vin al neniu viro; tiel same mi agos kun vi.<em class="versenr"> 4</em> Ĉar dum longa
         tempo la Izraelidoj restos sen reĝo, sen estro, sen oferoj, sen
         statuo, sen efodo, kaj sen domaj dioj;<em class="versenr"> 5</em> poste la Izraelidoj
         returnos sin, kaj serĉos la Eternulon, sian Dion, kaj Davidon,
         sian reĝon, kaj ili respektegos la Eternulon kaj Lian bonon en la
         fina tempo.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Aŭskultu la vorton de la Eternulo, ho Izraelidoj; ĉar la
         Eternulo havas juĝan disputon kun la loĝantoj de la tero; ĉar sur
         la tero ne ekzistas vero, nek amo, nek konado de Dio.<em class="versenr"> 2</em> Malbenado
         kaj trompado, mortigado, ŝtelado, kaj adultado tre disvastiĝis,
         kaj sangoverŝo sekvas sangoverŝon.<em class="versenr"> 3</em> Pro tio ekploros la tero,
         kaj malfeliĉo trafos ĉiujn ĝiajn loĝantojn kaj la bestojn de la
         kampo kaj la birdojn de la ĉielo; eĉ la fiŝoj de la maro
         malaperos.<em class="versenr"> 4</em> Sed neniu malpacu, neniu riproĉu; via popolo estas
         kiel insultantoj de pastro.<em class="versenr"> 5</em> Vi falos meze de la tago, kaj ankaŭ
         la profeto falos kun vi en la nokto; kaj Mi pereigos vian
         patrinon.<em class="versenr"> 6</em> Mia popolo pereos pro tio, ke ĝi ne havas scion. Ĉar
         vi forpuŝis la scion, tial Mi vin forpuŝos, ke vi ne plu estu Mia
         pastro. Ĉar vi forgesis la instruon de via Dio, tial ankaŭ Mi
         forgesos viajn infanojn.<em class="versenr"> 7</em> Ju pli ili multiĝas, des pli ili pekas
         kontraŭ Mi; ilian honoron Mi faros senhonoreco.<em class="versenr"> 8</em> Per la pekoj de
         Mia popolo ili sin nutras, kaj al ĝia malpieco strebas ilia
         animo.<em class="versenr"> 9</em> Kaj fariĝos al la popolo tiel same, kiel al la pastroj:
         Mi punos ĝin pro ĝia konduto, kaj Mi repagos al ĝi pro ĝiaj agoj.<em class="versenr"> 10</em> Ili manĝos kaj ne satiĝos, ili malĉastos kaj ne disvastiĝos;
         ĉar ili forlasis la Eternulon kaj ne atentas Lin.<em class="versenr"> 11</em> Malĉastado,
         vino, kaj mosto forprenas la prudenton.<em class="versenr"> 12</em> Mia popolo demandas
         sian lignon, kaj ĝia bastono donas al ĝi respondon; ĉar la
         spirito de malĉasteco erarigas ilin, kaj ili malĉastas kontraŭ
         sia Dio.<em class="versenr"> 13</em> Sur la supro de montoj ili alportas oferojn, kaj sur
         montetoj ili incensas sub kverko, poplo, kaj terebintarbo, ĉar
         bona estas ilia ombro. Tial malĉastos viaj filinoj, kaj viaj
         bofilinoj adultos.<em class="versenr"> 14</em> Ĉu Mi povas ne puni viajn filinojn, se ili
         malĉastas, kaj viajn bofilinojn, se ili adultas, se ili apartiĝas
         kune kun la malĉastistinoj kaj alportas oferojn kune kun la
         publikaj virinoj, kaj la malklera popolo pereas?<em class="versenr"> 15</em> Se malĉastas
         vi, ho Izrael, tiam almenaŭ Jehuda ne kulpiĝu; ne iru en
         Gilgalon, ne iru en Bet-Avenon, kaj ne ĵuru: Kiel vivas la
         Eternulo.<em class="versenr"> 16</em> Ĉar Izrael obstinas, kiel obstina bovino; ĉu nun la
         Eternulo povas paŝti ilin, kiel ŝafidon sur vasta paŝtejo?<em class="versenr"> 17</em> Efraim aliĝis al idoloj; lasu lin.<em class="versenr"> 18</em> Abomeninda fariĝis ilia
         drinkado; ili fordonis sin al malĉastado kaj malhonora amo; honto
         al iliaj protektantoj.<em class="versenr"> 19</em> La vento forportos ilin per siaj
         flugiloj, kaj ili hontos pri siaj oferoj.
      </p>
      <div class="dist_chapter"></div>
      <h3 class="chapternr">5</h3>
      <p class="first_p">Aŭskultu tion, ho pastroj, atentu, ho domo de Izrael, kaj prenu
         en viajn orelojn, ho reĝa domo; ĉar vin trafos juĝo pro tio, ke
         vi estis kaptilo en Micpa kaj etendita reto sur Tabor.<em class="versenr"> 2</em> Per
         premado ili profundigis la pekojn; Mi punos ĉiujn.<em class="versenr"> 3</em> Mi konas
         Efraimon, kaj Izrael ne estas kaŝita antaŭ Mi: vi nun malĉastas,
         ho Efraim, kaj Izrael malpuriĝis.<em class="versenr"> 4</em> Iliaj agoj ne permesas al ili
         reveni al ilia Dio, ĉar spirito de malĉasteco estas en ili kaj la
         Eternulon ili ne konas.<em class="versenr"> 5</em> La malmodesteco de Izrael parolas
         kontraŭ li antaŭ lia vizaĝo; tial Izrael kaj Efraim falos pro
         siaj malbonagoj; ankaŭ Jehuda falos kun ili.<em class="versenr"> 6</em> Kun siaj ŝafoj kaj
         bovoj ili iros serĉi la Eternulon, sed ne trovos; Li foriĝis de
         ili.<em class="versenr"> 7</em> Ili perfidis al la Eternulo, kaj naskis fremdajn infanojn;
         tial ekstermos ilin la monato kune kun ilia havaĵo.
      </p>
      <p class="p"><em class="versenr"> 8</em> Blovu per korno en Gibea, per trumpeto en Rama; bruu en Bet-Aven, post vi, ho Benjamen!<em class="versenr"> 9</em> Efraim fariĝos dezerto en la tago
         de la puno; inter la triboj de Izrael Mi avertis fidele.<em class="versenr"> 10</em> La
         princoj de Jehuda fariĝis similaj al forŝovantoj de limo; Mi
         elverŝos sur ilin Mian koleron kiel akvon.<em class="versenr"> 11</em> Efraim estas
         premata, frapita de la juĝo; ĉar li memvole sekvis homan ordonon.<em class="versenr"> 12</em> Mi estos por Efraim kiel tineo, kiel putro por la domo de
         Jehuda.<em class="versenr"> 13</em> Efraim vidis sian malsanon, kaj Jehuda sian vundon;
         tiam Efraim iris al Asirio, kaj sendis al reĝo, kiu venĝus pro
         li; sed li ne povas sanigi vin, ne forigos de vi la vundon.<em class="versenr"> 14</em> Ĉar Mi estas kiel leono por Efraim, kiel leonido por la domo de
         Jehuda; Mi, Mi disŝiros kaj foriros; Mi forportos, kaj neniu
         povos savi.<em class="versenr"> 15</em> Mi iros returne sur Mian lokon, ĝis ili konfesos
         sian kulpon kaj serĉos Mian vizaĝon; kiam ili suferos, ili Min
         serĉos, kaj diros:
      </p>
      <div class="dist_chapter"></div>
      <h3 class="chapternr">6</h3>
      <p class="first_p">Ni iru, ni revenu al la Eternulo; ĉar Li disŝiris, sed Li ankaŭ
         resanigos nin, Li frapis, kaj Li ankaŭ bandaĝos niajn vundojn.<em class="versenr"> 2</em> Li revivigos nin post du tagoj; en la tria tago Li restarigos
         nin, kaj ni vivos antaŭ Li.<em class="versenr"> 3</em> Kaj ni havos scion, kaj ni penos
         koni la Eternulon. Li eliros, kiel bela matenruĝo; Li venos al
         ni, kiel pluvo, kiel printempa pluvo, kiu malsekigas la teron.
      </p>
      <p class="p"><em class="versenr"> 4</em> Kion Mi faru al vi, ho Efraim? Kion Mi faru al vi, ho Jehuda?
         Via pieco estas kiel matena nebulo, kaj kiel roso, kiu frue
         malaperas.<em class="versenr"> 5</em> Tial Mi hakas per la profetoj, Mi mortigas ilin per
         la vortoj el Mia buŝo; kaj justeco koncerne vin eliros kiel lumo.<em class="versenr"> 6</em> Ĉar Mi deziras bonfaradon, sed ne oferon, kaj konadon de Dio Mi
         preferas ol bruloferojn.<em class="versenr"> 7</em> Sed ili rompis la interligon, kiel
         Adam, kaj ili defalis de Mi.<em class="versenr"> 8</em> Gilead estas urbo de malbonaguloj,
         makulita de sango.<em class="versenr"> 9</em> Kiel bando da embuskantoj la anaro de la
         pastroj pereigas tiujn, kiuj iras al Ŝeĥem; abomenindaĵon ili
         faras.<em class="versenr"> 10</em> En la domo de Izrael Mi vidas teruraĵon: tie malĉastas
         Efraim, malpuriĝas Izrael.<em class="versenr"> 11</em> Sed ankaŭ Jehuda havos rikolton,
         kiam Mi revenigos la forkaptitojn de Mia popolo.
      </p>
      <div class="dist_chapter"></div>
      <h3 class="chapternr">7</h3>
      <p class="first_p">Kiam Mi komencis kuraci Izraelon, malkaŝiĝis la malbonagoj de
         Efraim kaj la malboneco de Samario; ĉar ili agas mensoge,
         ŝtelistoj eniras, kaj bandoj rabas sur la strato.<em class="versenr"> 2</em> Ili ne pensis
         en sia koro, ke Mi memoras ĉiujn iliajn malbonagojn; nun ĉirkaŭas
         ilin iliaj agoj kaj staras antaŭ Mia vizaĝo.<em class="versenr"> 3</em> Per sia malboneco
         ili gajigas la reĝon kaj per siaj trompoj la princojn.<em class="versenr"> 4</em> Ĉiuj ili
         adultas, kiel forno, forte hejtita de la bakisto, kiu ĉesas hejti
         nur de post la knedado de sia pasto ĝis ĝia fermentiĝo.<em class="versenr"> 5</em> Hodiaŭ
         estas festo de nia reĝo; kaj la princoj komencas fariĝi frenezaj
         de la vino, kaj li etendas sian manon kun la blasfemantoj.<em class="versenr"> 6</em> Ili
         armas sian koron per malico, kiel fornon, kaj kvankam la bakisto
         dormas dum la tuta nokto, ĝi tamen matene brulas kiel flamanta
         fajro.<em class="versenr"> 7</em> Ĉiuj ili ardas, kiel forno, kaj formanĝas siajn
         juĝistojn; ĉiuj iliaj reĝoj falis, kaj neniu el ili vokas al Mi.<em class="versenr"> 8</em> Efraim miksis sin kun la popoloj, Efraim fariĝis kiel platkuko,
         bakita sen renversado.<em class="versenr"> 9</em> Fremduloj konsumis liajn fortojn, kaj li
         ne rimarkis; eĉ grizaj haroj lin kovris, kaj li tion ne scias.<em class="versenr"> 10</em> La malmodesteco de Izrael atestas kontraŭ li, sed ili ne turnas
         sin al la Eternulo, sia Dio, kaj ne serĉas Lin malgraŭ ĉio.<em class="versenr"> 11</em> Efraim fariĝis kiel naiva, senprudenta kolombo: ili vokas la
         Egiptojn, ili iras en Asirion.<em class="versenr"> 12</em> Kiam ili iros, Mi ĵetos sur
         ilin Mian reton; kiel birdojn de la ĉielo Mi tiros ilin
         malsupren; Mi ilin punos, kiel estis predikate en iliaj kunvenoj.<em class="versenr"> 13</em> Ve al ili, ke ili foriĝis de Mi; malfeliĉaj ili estas, ke ili
         defalis de Mi. Mi volas savi ilin, kaj ili parolas kontraŭ Mi
         mensogojn.<em class="versenr"> 14</em> Kaj ili ne vokas al Mi en sia koro, kiam ili ĝemas
         sur siaj litoj; pro pano kaj mosto ili kunvenas, sed de Mi ili
         foriĝas.<em class="versenr"> 15</em> Mi instruis ilin, fortigis ilian brakon, kaj ili
         pensas malbonon pri Mi.<em class="versenr"> 16</em> Ili returnas sin, sed ne al la
         Plejaltulo; ili fariĝis kiel malĝusta pafarko; falos de glavo
         iliaj estroj pro sia kolerema lango; tio estos moko kontraŭ ili
         en la lando Egipta.
      </p>
      <div class="dist_chapter"></div>
      <h3 class="chapternr">8</h3>
      <p class="first_p">Metu trumpeton al via buŝo! Li flugas kiel aglo al la domo de
         la Eternulo, pro tio, ke ili agis kontraŭ Mia interligo kaj
         defalis de Mia instruo.<em class="versenr"> 2</em> Al Mi ili vokos: Ho mia Dio, ni,
         Izraelidoj, ekkonis Vin.<em class="versenr"> 3</em> Izrael forpuŝis la bonon; malamiko lin
         persekutos.<em class="versenr"> 4</em> Ili starigis reĝojn, sed ne de Mi; ili starigis
         princojn, sed sen Mia scio; el sia arĝento kaj oro ili faris al
         si idolojn, por pereigi sin.<em class="versenr"> 5</em> Forpuŝita estas via bovido, ho
         Samario; ekflamis kontraŭ ili Mia kolero; kiel longe ankoraŭ ili
         ne povos puriĝi?<em class="versenr"> 6</em> Ĉar ĝi estas faritaĵo de Izrael; artisto ĝin
         faris, kaj ĝi ne estas dio; dispecetiĝos la bovido de Samario.<em class="versenr"> 7</em> Ĉar ili semas venton, ili rikoltos ventegon; grenon li ne havos;
         la kreskantaĵo ne donos farunon; se ĝi eĉ donos, fremduloj ĝin
         formanĝos.<em class="versenr"> 8</em> Izrael estas formanĝata; nun ili fariĝis inter la
         popoloj kiel senvalora vazo.<em class="versenr"> 9</em> Ĉar ili iris en Asirion, kiel
         sovaĝa azeno solece vaganta; la Efraimidoj donis amajn donacojn.<em class="versenr"> 10</em> Kvankam ili donis donacojn al la nacioj, Mi nun kolektus ilin,
         por ke ili iom ripozu de la ŝarĝo de la reĝo de la princoj.<em class="versenr"> 11</em> Sed multe da altaroj konstruis Efraim, por peki; ili fariĝis por
         li altaroj pekigaj.<em class="versenr"> 12</em> Mi skribis por li la multon de Miaj leĝoj;
         sed li rigardas ilin kiel fremdaĵon.<em class="versenr"> 13</em> La oferojn, donacatajn al
         Mi, ili buĉas nur pro viando, por ĝin manĝi; la Eternulo ne
         deziras ilin; nun Li rememoros iliajn malbonagojn kaj punos
         iliajn pekojn; ili revenos en Egiptujon.<em class="versenr"> 14</em> Izrael forgesis sian
         Kreinton, kaj konstruas palacojn; Jehuda konstruis multe da
         fortikigitaj urboj; sed Mi sendos fajron sur liajn urbojn, kaj ĝi
         ekstermos liajn palacojn.
      </p>
      <div class="dist_chapter"></div>
      <h3 class="chapternr">9</h3>
      <p class="first_p">Ne ĝoju, ho Izrael, ne estu gaja, kiel la popoloj, ĉar vi
         malĉaste foriĝis de via Dio, vi preferas proamaĵajn donacojn ol
         ĉiujn grenejojn plenajn de greno.<em class="versenr"> 2</em> Tial draŝejo kaj vinpremejo
         ne nutros ilin, la mosto mankos en ĝi.<em class="versenr"> 3</em> Ili ne loĝos en la lando
         de la Eternulo; Efraim revenos en Egiptujon, kaj en Asirio ili
         manĝos malpuraĵon.<em class="versenr"> 4</em> Ili ne verŝoferos al la Eternulo vinon, kaj
         ne estos agrablaj al Li; iliaj oferoj estos kiel pano de
         suferantoj: ĉiuj ĝiaj manĝantoj fariĝos malpuraj; ĉar ilia pano
         devas esti nur por ili mem, ĝi ne devas veni en la domon de la
         Eternulo.<em class="versenr"> 5</em> Kion vi faros en la tago de solena kunveno kaj en la
         tago de festo de la Eternulo?<em class="versenr"> 6</em> Ĉar vidu, ili forkuras de
         malfeliĉo; Egiptujo ilin kolektos, Memfis ilin enterigos; sur la
         loko, kie troviĝis iliaj amataj arĝentaĵoj, kreskos urtiko,
         dornoj estos en iliaj tendoj.<em class="versenr"> 7</em> Venis la tempo de punvizito,
         venis la tagoj de repago; Izrael ekscios, ĉu malsaĝa estis la
         profeto, ĉu freneza estis la viro inspirita, parolante pri viaj
         multaj malbonagoj kaj pri la granda malboneco.<em class="versenr"> 8</em> La gardisto de
         Efraim estis antaŭe kun mia Dio; nun profeto metas kaptilojn sur
         ĉiuj liaj vojoj, kaj malamo estas en la domo de lia Dio.<em class="versenr"> 9</em> Profunde ili malboniĝis, kiel en la tagoj de Gibea; Li rememoros
         iliajn malbonagojn, Li punos iliajn pekojn.<em class="versenr"> 10</em> Kiel vinberojn en
         la dezerto Mi trovis Izraelon; kiel unuan frukton sur la figarbo
         en la komenco de ĝia matureco Mi vidis viajn patrojn; sed ili
         iris al Baal-Peor, kaj konsekris sin al la hontindaĵo, kaj
         fariĝis abomeninduloj, kiel ilia amato.<em class="versenr"> 11</em> La honoro de Efraim
         forflugos kiel birdo; ne estos nasko, nek gravedeco, nek
         gravediĝo.<em class="versenr"> 12</em> Kaj se ili eĉ edukus siajn infanojn, Mi tamen
         seninfanigos ilin, ke ili ne havu homojn; ĉar ve al ili, kiam Mi
         forigos Min de ili.<em class="versenr"> 13</em> Efraim, kiel Mi vidas, estas plantita sur
         bela loko, kiel Tiro; tamen Efraim elirigos siajn infanojn al la
         mortiganto.<em class="versenr"> 14</em> Donu al ili, ho Eternulo, tion, kion Vi promesis
         doni; donu al ili ventron aborteman kaj mamojn sekiĝintajn.<em class="versenr"> 15</em> Ilia tuta malboneco estas en Gilgal; tie Mi ekmalamis ilin; pro
         iliaj malbonaj agoj Mi elpelos ilin el Mia domo; Mi ne plu amos
         ilin; ĉiuj iliaj princoj estas defalintoj.<em class="versenr"> 16</em> Efraim estas
         batita; ilia radiko sekiĝis; ili ne plu donos fruktojn; eĉ se ili
         naskos, Mi mortigos la karan frukton de ilia ventro.<em class="versenr"> 17</em> Mia Dio
         ilin forpuŝos, ĉar ili ne aŭskultis Lin; kaj ili vagados inter la
         nacioj.
      </p>
      <div class="dist_chapter"></div>
      <h3 class="chapternr">10</h3>
      <p class="first_p">Izrael estas vasta vinberujo, portas siajn fruktojn; sed ju pli
         multiĝis liaj fruktoj, des pli li multigis siajn altarojn; ju pli
         bona estis lia lando, des pli belajn statuojn li starigis.<em class="versenr"> 2</em> Ilia
         koro estas dividita, tial nun ili estas kondamnitaj; Li rompos
         iliajn altarojn, frakasos iliajn statuojn.<em class="versenr"> 3</em> Nun ili diras: Ni ne
         havas reĝon; ĉar ni ne timas la Eternulon, kion do povas fari por
         ni reĝo?<em class="versenr"> 4</em> Ili parolas vanajn vortojn, ĵuras mensoge, kiam ili
         faras interligon; tial juĝo super ili aperos, kiel venena herbo
         sur la sulkoj de la kampo.<em class="versenr"> 5</em> Pri la bovidoj de Bet-Aven ektremos
         la loĝantoj de Samario; ĉar ĝia popolo ekploros pri ĝi, kaj la
         pastraĉoj, kiuj ĝojis pri ĝi, ploros pri ĝia gloro, kiu foriĝis
         de ĝi.<em class="versenr"> 6</em> La bovido mem estas forportita en Asirion, kiel donaco
         al la reĝo-venĝonto; malhonoron ricevos Efraim, kaj Izrael hontos
         pro sia entrepreno.<em class="versenr"> 7</em> Malaperos Samario kun sia reĝo, kiel ŝaŭmo
         sur la supraĵo de akvo.<em class="versenr"> 8</em> Detruitaj estos la altaĵoj de Aven, la
         peko de Izrael; kardo kaj dornoj kreskos sur iliaj altaroj; ili
         diros al la montoj: Kovru nin; kaj al la montetoj: Falu sur nin.<em class="versenr"> 9</em> Pli ol en la tempo de Gibea vi pekis, ho Izrael; tiam oni
         leviĝis, sed nun milito en Gibea ne atingas la malbonagulojn.<em class="versenr"> 10</em> Konforme al Mia intenco Mi punos ilin, kaj kolektiĝos kontraŭ ili
         popoloj, kiam ili estos punataj pro siaj du krimoj.<em class="versenr"> 11</em> Efraim
         estas kiel bovido dresita, amanta draŝi. Mi metos jugon sur lian
         belan kolon, Mi rajdos sur Efraim, Jehuda plugos, Jakob erpos.<em class="versenr"> 12</em> Semu al vi justecon, tiam vi rikoltos amon; plugu al vi
         plugotaĵon; estas tempo, por turni sin al la Eternulo, ĝis Li
         venos kaj verŝos sur vin justecon.<em class="versenr"> 13</em> Vi plugas malpiaĵon, vi
         rikoltas malbonagojn, vi manĝas frukton de mensogo; ĉar vi fidas
         vian vojon, la multon de viaj herooj.<em class="versenr"> 14</em> Sed fariĝos tumulto en
         via popolo, kaj ĉiuj viaj fortikaĵoj estos detruitaj, kiel Ŝalman
         detruis Bet-Arbelon dum la milito; mortigita estos la patrino
         kune kun siaj infanoj.<em class="versenr"> 15</em> Tion faros al vi Bet-El pro via granda
         malpieco. Frue pereos, pereos la reĝo de Izrael.
      </p>
      <div class="dist_chapter"></div>
      <h3 class="chapternr">11</h3>
      <p class="first_p">Kiam Izrael estis junulo, Mi lin ekamis, kaj el Egiptujo Mi
         vokis Mian filon.<em class="versenr"> 2</em> Sed nun oni vokas ilin, kaj ili sin deturnas;
         al la Baaloj ili oferas, kaj al idoloj ili incensas.<em class="versenr"> 3</em> Mi
         instruis al Efraim la iradon; Mi prenis ilin je la brako, kaj ili
         ne rimarkis, ke Mi ilin kuracas.<em class="versenr"> 4</em> Per ŝnuroj de homoj Mi tiris
         ilin, per ligiloj de amo; Mi estis por ili kiel levanto de la
         jugo, kaj Mi metis antaŭ ili la manĝaĵon.<em class="versenr"> 5</em> Ili ne revenos en la
         landon Egiptan, sed Asirio estos ilia reĝo, ĉar ili ne volis
         penti.<em class="versenr"> 6</em> Glavo falos sur liajn urbojn kaj ekstermos liajn idojn
         kaj formanĝos ilin pro iliaj entreprenoj.<em class="versenr"> 7</em> Mia popolo rigidiĝis
         en la defalo de Mi; kaj kvankam oni ĝin vokas al la Plejaltulo,
         ĝi ne levas sin.<em class="versenr"> 8</em> Kiel Mi agu kun vi, ho Efraim? kiel Mi
         protektu vin, ho Izrael? Ĉu Mi faru al vi, kiel al Adma? ĉu Mi
         egaligu vin al Ceboim? Renversiĝis en Mi Mia koro, varmegiĝis Mia
         tuta kompato.<em class="versenr"> 9</em> Mi ne agos laŭ Mia flama kolero, Mi ne plu
         ekstermos Efraimon; ĉar Mi estas Dio, ne homo, Mi estas Sanktulo
         inter vi; Mi ne venos en furiozo.<em class="versenr"> 10</em> La Eternulon ili sekvos,
         kiel kriantan leonon; kiam Li krios, tiam timigite venos la filoj
         de okcidente.<em class="versenr"> 11</em> Timigite kiel birdo ili venos el Egiptujo, kaj
         kiel kolombo el la lando Asiria; kaj Mi enloĝigos ilin en iliaj
         domoj, diras la Eternulo.
      </p>
      <p class="p"><em class="versenr"> 12</em> Kun mensogoj ĉirkaŭis Min Efraim, kaj kun falsaĵo la domo de
         Izrael; sed Jehuda ankoraŭ tenis sin je Dio kaj estis fidela al
         la Sanktulo.
      </p>
      <div class="dist_chapter"></div>
      <h3 class="chapternr">12</h3>
      <p class="first_p">Efraim paŝtas venton, postkuras la orientan venton; kun ĉiu
         tago li faras pli da mensogaĵoj kaj da idolaĵoj; li faras
         interligon kun Asirio, kaj portas oleon en Egiptujon.<em class="versenr"> 2</em> Sed ankaŭ
         kun Jehuda la Eternulo havas juĝon, kaj Li punos Jakobon laŭ lia
         konduto, laŭ liaj agoj Li repagos al li.<em class="versenr"> 3</em> Ankoraŭ en la ventro
         li retenis sian fraton, kaj viriĝinte li luktis kun Dio.<em class="versenr"> 4</em> Li
         luktis kun anĝelo kaj venkis, li tamen petegis lin kun ploro; en
         Bet-El Li nin trovos, kaj tie Li parolos kun ni.<em class="versenr"> 5</em> La Eternulo
         estas Dio Cebaot, Eternulo estas Lia nomo.<em class="versenr"> 6</em> Returnu do vin al
         via Dio, konservu favorkorecon kaj justecon, kaj fidu ĉiam vian
         Dion.
      </p>
      <p class="p"><em class="versenr"> 7</em> Kanaanido havas en sia mano falsan pesilon, li amas trompi;<em class="versenr"> 8</em> kaj Efraim diras: Mi riĉiĝis, mi akiris al mi havaĵon, sed en
         ĉiuj miaj laboroj oni ne trovos ĉe mi malbonagon, per kiu mi
         estus pekinta.<em class="versenr"> 9</em> Mi, la Eternulo, estas via Dio de post la lando
         Egipta; Mi ankoraŭ denove loĝigos vin en tendoj, kiel en la tagoj
         de festo.<em class="versenr"> 10</em> Mi parolis per la profetoj, Mi donis multe da
         vizioj, kaj per la profetoj Mi parolis alegorie.<em class="versenr"> 11</em> En Gilead
         estis idoloj, sed ili fariĝis senvaloraĵo; en Gilgal oni
         oferbuĉis bovojn, sed iliaj altaroj fariĝis kiel ŝtonamasoj sur
         la sulko de la kampo.<em class="versenr"> 12</em> Jakob forkuris sur la kampojn de Sirio,
         Izrael servis por edzino, kaj por edzino li devis gardi.<em class="versenr"> 13</em> Kaj
         per profeto la Eternulo elkondukis Izraelon el Egiptujo, kaj per
         profeto Li gardis lin.<em class="versenr"> 14</em> Forte kolerigis Lin Efraim, tial lia
         sango venos sur lin, kaj lia Sinjoro redonos al li pro liaj
         hontindaĵoj.
      </p>
      <div class="dist_chapter"></div>
      <h3 class="chapternr">13</h3>
      <p class="first_p">Kiam Efraim parolis, oni timis; li altiĝis en Izrael. Sed li
         fariĝis kulpa per Baal, kaj mortis.<em class="versenr"> 2</em> Nun ili ankoraŭ pli pekas;
         ili faris al si el sia arĝento statuojn, idolojn laŭ sia
         kompreno, kiuj estas ja ĉiuj faritaĵo de forĝistoj; ili parolas
         pri ili: Tiuj, kiuj oferbuĉas homojn, povas kisi la bovidojn.<em class="versenr"> 3</em> Pro tio ili estos kiel matena nebulo, kiel roso, kiu frue
         malaperas, kiel grenventumaĵo, kiun la vento forblovas de la
         draŝejo, kaj kiel fumo el la kamentubo.<em class="versenr"> 4</em> Sed Mi, la Eternulo,
         estas via Dio de post la lando Egipta; kaj alian Dion krom Mi vi
         ne devas koni, kaj ne ekzistas alia Savanto krom Mi.<em class="versenr"> 5</em> Mi konis
         vin en la dezerto, en la lando de sekeco.<em class="versenr"> 6</em> Kiam ili havis
         paŝtejon, ili satiĝis; kaj kiam ili satiĝis, tiam fieriĝis ilia
         koro, kaj tial ili forgesis Min.<em class="versenr"> 7</em> Tial Mi estos por ili kiel
         leono, kiel leopardo, kiu embuskas ĉe la vojo.<em class="versenr"> 8</em> Mi atakos ilin,
         kiel ursino, kiu perdis la infanojn, Mi disŝiros ilian ŝlositan
         koron, Mi manĝegos ilin tie, kiel leono; sovaĝaj bestoj ilin
         disŝiros.<em class="versenr"> 9</em> Vi pereigis vin, ho Izrael, ĉar via savo estas nur en
         Mi.<em class="versenr"> 10</em> Kie estas via reĝo? li savu vin en ĉiuj viaj urboj. Kie
         estas viaj juĝistoj, pri kiuj vi diris: Donu al mi reĝon kaj
         estrojn?<em class="versenr"> 11</em> Mi donis al vi reĝon en Mia kolero, kaj Mi forprenos
         lin en Mia indigno.<em class="versenr"> 12</em> Kunpakitaj estas la malbonagoj de Efraim,
         lia peko estas konservita.<em class="versenr"> 13</em> Doloroj de naskantino atakos lin.
         Li estas infano sensaĝa; alie li ne starus longe en la pozicio de
         naskiĝantaj infanoj.<em class="versenr"> 14</em> El Ŝeol Mi savos ilin, de la morto Mi
         liberigos ilin; kie estas via veneno, ho morto? kie estas via
         pereigeco, ho Ŝeol? Sed la konsolo estas ankoraŭ kaŝita antaŭ
         Miaj okuloj.<em class="versenr"> 15</em> Kvankam li estas fruktoriĉa inter la fratoj,
         venos tamen vento orienta, vento de la Eternulo, blovanta el la
         dezerto, kaj tiam elsekiĝos lia fonto, dezertiĝos lia devenejo;
         kaj li disrabos la trezorejon de ĉiuj grandvaloraĵoj.<em class="versenr"> 16</em> Samario
         suferos, ĉar ĝi ribelis kontraŭ sia Dio. De glavo ili falos;
         iliaj malgrandaj infanoj estos frakasitaj, iliaj gravedulinoj
         estos dishakitaj.
      </p>
      <div class="dist_chapter"></div>
      <h3 class="chapternr">14</h3>
      <p class="first_p">Revenu, ho Izrael, al la Eternulo, via Dio; ĉar vi falis pro
         viaj malbonagoj.<em class="versenr"> 2</em> Prenu kun vi vortojn kaj revenu al la
         Eternulo; diru al Li: Pardonu ĉiun pekon kaj akceptu bonon;
         anstataŭ bovoj ni alportos ofere niajn lipojn.<em class="versenr"> 3</em> Asirio ne savos
         nin; ni ne rajdos sur ĉevaloj, ni ne plu nomos nia dio la
         faritaĵon de niaj manoj; nur ĉe Vi la orfo trovas kompaton.<em class="versenr"> 4</em> Mi
         sanigos ilin de la defalo, Mi volonte ilin amos, ĉar pasis Mia
         kolero koncerne ilin.<em class="versenr"> 5</em> Mi estos por Izrael kiel roso; li
         ekfloros kiel rozo, li profundigos siajn radikojn kiel Lebanon.<em class="versenr"> 6</em> Liaj branĉoj disvastiĝos, li estos bela kiel olivarbo, li
         bonodoros kiel Lebanon.<em class="versenr"> 7</em> Revenos tiuj, kiuj sidis en lia ombro;
         ili reviviĝos kiel greno, ili floros kiel vinberbranĉo; li estos
         fama, kiel la vino de Lebanon.<em class="versenr"> 8</em> Ho Efraim, per kio interesas Min
         plue la idoloj? Mi aŭskultos lin kaj gvidos lin; Mi estos kiel
         verda cipreso; ĉe Mi oni trovos viajn fruktojn.<em class="versenr"> 9</em> Kiu estas saĝa,
         tiu komprenu ĉi tion; kiu estas prudenta, tiu sciu ĉi tion; ĉar
         ĝustaj estas la vojoj de la Eternulo, virtuloj iras sur ili, kaj
         malpiuloj falas sur ili.
      </p>
      <hr>
      <div class="footer"><a href="libro_joe.html">JOEL&nbsp;&gt;&gt;</a></div>
   </body>
</html>