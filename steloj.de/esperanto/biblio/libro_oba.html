<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>OBADJA</title>
   </head>
   <body background="../bld/papero.jpg">
      <div class="header"><span class="header_left"><a href="libro_amo.html">&lt;&lt;&nbsp;AMOS</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">OBADJA</h3>
      <div class="dist_chapter"></div>
      <h3 class="chapternr">1</h3>
      <p class="first_p">Vizio de Obadja.</p>
      <p class="p">Tiele diras la Sinjoro, la Eternulo, pri Edom: Diron ni aŭdis de
         la Eternulo, kaj kuriero estas sendita al la nacioj: Leviĝu, ni
         iru milite kontraŭ lin.<em class="versenr"> 2</em> Vidu, Mi faris vin malgranda inter la
         nacioj; vi estas tre malestimata.<em class="versenr"> 3</em> La fiereco de via koro
         delogis vin; loĝante en la fendegoj de rokoj, sur via alta
         sidejo, vi diras en via koro: Kiu depuŝos min sur la teron?<em class="versenr"> 4</em> Sed
         se vi eĉ leviĝus tiel alte, kiel aglo, aŭ se vi aranĝus vian
         neston inter la steloj, eĉ de tie Mi ĵetos vin malsupren, diras
         la Eternulo.<em class="versenr"> 5</em> Ĉu ŝtelistoj venis al vi, aŭ noktaj rabistoj?
         kiamaniere vi estas tiel ruinigita? ili ŝtelus nur tiom, kiom
         sufiĉus por ili. Se vinberkolektantoj venus al vi, ili restigus
         ja forgesitajn berojn.<em class="versenr"> 6</em> Kiel forte Esav estas priserĉita kaj
         liaj kaŝejoj estas traesploritaj!<em class="versenr"> 7</em> Al la limo vin puŝis ĉiuj
         viaj interliganoj, trompis kaj perfortis vin viaj amikoj; la
         manĝantoj de via pano metis sub vin kaptilon, kiun vi eĉ ne
         rimarkis.<em class="versenr"> 8</em> En tiu tempo, diras la Eternulo, Mi pereigos ja la
         saĝulojn ĉe Edom kaj la prudenton sur la monto de Esav.<em class="versenr"> 9</em> Ektimos
         viaj kuraĝuloj, ho Teman, por ke ĉiuj sur la monto de Esav estu
         ekstermitaj per mortigo.<em class="versenr"> 10</em> Pro tio, ke vi premis vian fraton
         Jakob, kovros vin honto, kaj vi estos ekstermita por ĉiam.<em class="versenr"> 11</em> En
         la tempo, kiam vi staris apude, kiam fremduloj kondukis lian
         militistaron en kaptitecon kaj aligentuloj eniris en liajn
         pordegojn kaj lotis pri Jerusalem, vi ankaŭ estis kiel unu el
         ili.<em class="versenr"> 12</em> Vi devus ne rigardi la malfeliĉan tagon de via frato, la
         tagon de lia forpuŝiteco, kaj vi devus ne ĝoji pri la idoj de
         Jehuda en la tago de ilia pereo, nek fanfaroni en la tago de ilia
         mizero.<em class="versenr"> 13</em> Vi devus ne eniri en la pordegon de Mia popolo en la
         tago de ilia malfeliĉo, vi devus ne rigardi ilian suferadon en la
         tago de ilia malfeliĉo, nek tuŝi ilian havaĵon en la tago de ilia
         malfeliĉo.<em class="versenr"> 14</em> Vi devus ne stari ĉe la vojdisiĝo, por ekstermi
         iliajn forsaviĝintojn, nek transdoni iliajn restintojn en la tago
         de malfeliĉo.<em class="versenr"> 15</em> Ĉar proksima estas la tago de la Eternulo
         kontraŭ ĉiuj nacioj. Kiel vi agis, tiel oni agos kun vi; kion vi
         meritas, tio venos sur vian kapon.<em class="versenr"> 16</em> Ĉar kiel vi trinkis sur Mia
         sankta monto, tiel trinkos ĉiam ĉiuj nacioj; ili trinkos, trinkos
         ĝisfunde, ĝis ili fariĝos kiel tute ne ekzistintaj.<em class="versenr"> 17</em> Sed sur la
         monto Cion estos saviĝo, kaj ĝi estos sankta; kaj la domo de
         Jakob ekposedos tiujn, kiuj ilin posedis.<em class="versenr"> 18</em> La domo de Jakob
         estos fajro, la domo de Jozef estos flamo; sed la domo de Esav
         estos pajlo, oni ekbruligos ĝin kaj ekstermos ĝin, kaj neniu
         restos el la domo de Esav; ĉar la Eternulo tion diris.<em class="versenr"> 19</em> Kaj la
         sudanoj ekposedos la monton de Esav, kaj la loĝantoj de la
         malaltaĵo la Filiŝtojn; ili ekposedos la kampojn de Efraim kaj la
         kampojn de Samario; kaj Benjamen posedos Gileadon.<em class="versenr"> 20</em> Kaj tiu
         multo da forkondukitaj Izraelidoj en la lando Kanaana ĝis Carfat
         kaj la forkondukitaj el Jerusalem en Sefarad ekposedos la urbojn
         sudajn.<em class="versenr"> 21</em> Kaj venos savantoj sur la monton Cion, por juĝi la
         monton de Esav. Kaj la regado apartenos al la Eternulo.
      </p>
      <hr>
      <div class="footer"><a href="libro_jon.html">JONA&nbsp;&gt;&gt;</a></div>
   </body>
</html>