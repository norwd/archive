<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>ĤAGAJ</title>
   </head>
   <body background="../bld/papero.jpg">
      <div class="header"><span class="header_left"><a href="libro_cef.html">&lt;&lt;&nbsp;CEFANJA</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">ĤAGAJ</h3>
      <div class="dist_chapter"></div>
      <h3 class="chapternr">1</h3>
      <p class="first_p">En la dua jaro de la reĝo Dario, en la sesa monato, en la unua
         tago de la monato, aperis vorto de la Eternulo per la profeto
         Ĥagaj al Zerubabel, filo de Ŝealtiel, regionestro de Judujo, kaj
         al la ĉefpastro Josuo, filo de Jehocadak, dirante:<em class="versenr"> 2</em> Tiele diras
         la Eternulo Cebaot: Tiu popolo diras, ke ankoraŭ ne venis la
         tempo, por konstrui la domon de la Eternulo.<em class="versenr"> 3</em> Sed aperis vorto
         de la Eternulo per la profeto Ĥagaj, dirante:<em class="versenr"> 4</em> Ĉu por vi mem
         estas nun la ĝusta tempo, por sidi en viaj tabulitaj domoj, dum
         tiu domo estas ruinoj?<em class="versenr"> 5</em> Nun tiele diras la Eternulo Cebaot:
         Pripensu bone vian staton:<em class="versenr"> 6</em> vi semas multe, sed enportas
         malmulte; vi manĝas, sed ne ĝissate; vi trinkas, sed ne ĝisebrie;
         vi vestas vin, sed ne estas al vi varme; kiu laborenspezas monon,
         tiu laborenspezas por truhava saketo.<em class="versenr"> 7</em> Tiele diras la Eternulo
         Cebaot: Pripensu bone vian staton.<em class="versenr"> 8</em> Iru sur la monton, prenu
         lignon, kaj konstruu la domon; Mi akceptos ĝin favore, kaj Mi
         montros Mian gloron, diras la Eternulo.<em class="versenr"> 9</em> Vi atendis multon, sed
         montriĝis, ke estas malmulte; kaj kion vi alportis hejmen, tion
         Mi disblovis. Pro kio tiel estas? diras la Eternulo Cebaot; pro
         tio, ke Mia domo estas dezerta, dum vi kuras ĉiu al sia domo.<em class="versenr"> 10</em> Pro tio la ĉielo ne donas al vi roson kaj la tero ne donas siajn
         produktaĵojn.<em class="versenr"> 11</em> Kaj Mi alvokis sekecon sur la teron, sur la
         montojn, sur la grenon, sur la moston, sur la oleon, kaj sur
         ĉion, kion produktas la tero, ankaŭ sur la homon, sur la bruton,
         kaj sur ĉiun laboron de la manoj.
      </p>
      <p class="p"><em class="versenr"> 12</em> Zerubabel, filo de Ŝealtiel, kaj la ĉefpastro Josuo, filo de
         Jehocadak, kaj la tuta cetera popolo aŭskultis la voĉon de la
         Eternulo, ilia Dio, kaj la vortojn de la profeto Ĥagaj, kun kiuj
         lin sendis la Eternulo, ilia Dio; kaj la popolo ektimis la
         Eternulon.<em class="versenr"> 13</em> Kaj Ĥagaj, la sendito de la Eternulo, diris al la
         popolo en la nomo de la Eternulo jene: Mi estas kun vi, diras la
         Eternulo.<em class="versenr"> 14</em> Kaj la Eternulo vigligis la spiriton de Zerubabel,
         filo de Ŝealtiel, regionestro de Judujo, kaj la spiriton de la
         ĉefpastro Josuo, filo de Jehocadak, kaj la spiriton de la tuta
         cetera popolo; kaj ili venis kaj komencis labori en la domo de la
         Eternulo Cebaot, ilia Dio,<em class="versenr"> 15</em> en la dudek-kvara tago de la sesa
         monato, en la dua jaro de la reĝo Dario.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">En la sepa monato, en la dudek-unua tago de la monato, aperis
         vorto de la Eternulo per la profeto Ĥagaj, dirante:<em class="versenr"> 2</em> Diru al
         Zerubabel, filo de Ŝealtiel, regionestro de Judujo, kaj al la
         ĉefpastro Josuo, filo de Jehocadak, kaj al la cetera popolo jene:<em class="versenr"> 3</em> Kiu restis inter vi, kiu vidis ĉi tiun domon en ĝia antaŭa
         belegeco? kaj kion vi vidas en ĝi nun? ĉu ĝi ne aperas antaŭ viaj
         okuloj kiel nenio?<em class="versenr"> 4</em> Sed estu kuraĝa, ho Zerubabel, diras la
         Eternulo; estu kuraĝa, ho ĉefpastro Josuo, filo de Jehocadak;
         estu kuraĝa, ho tuta popolo de la lando, diras la Eternulo; kaj
         laboru, ĉar Mi estas kun vi, diras la Eternulo Cebaot.<em class="versenr"> 5</em> Konforme
         al la interligo, kiun Mi faris kun vi, kiam vi eliris el
         Egiptujo, Mia spirito estas inter vi; ne timu.<em class="versenr"> 6</em> Ĉar tiele diras
         la Eternulo Cebaot: Pasos malmulte da temo, kaj Mi ekmovos la
         ĉielon kaj la teron, la maron kaj la sekteron;<em class="versenr"> 7</em> Mi skuos ĉiujn
         popolojn; kaj venos io ĉarma por ĉiuj nacioj, kaj Mi plenigos ĉi
         tiun domon per gloro, diras la Eternulo Cebaot.<em class="versenr"> 8</em> Al Mi apartenas
         la arĝento kaj al Mi apartenas la oro, diras la Eternulo Cebaot.<em class="versenr"> 9</em> La gloro de ĉi tiu lasta domo estos pli granda, ol de la
         antaŭa, diras la Eternulo Cebaot; kaj sur ĉi tiu loko Mi donos
         pacon, diras la Eternulo Cebaot.
      </p>
      <p class="p"><em class="versenr"> 10</em> En la dudek-kvara tago de la naŭa monato, en la dua jaro de
         Dario, aperis vorto de la Eternulo per la profeto Ĥagaj, dirante:<em class="versenr"> 11</em> Tiele diras la Eternulo Cebaot: Petu de la pastroj instruon,
         kaj diru:<em class="versenr"> 12</em> Jen homo portis sanktigitan viandon en la basko de
         sia vesto, kaj per sia basko li ektuŝis panon aŭ ion kuiritan aŭ
         vinon aŭ oleon aŭ ian manĝaĵon ― ĉu ĝi tiam fariĝos sankta? La
         pastroj respondis kaj diris: Ne.<em class="versenr"> 13</em> Ĥagaj plue diris: Kaj se ĉion
         ĉi tion ektuŝos iu, kiu malpuriĝis per mortinto ― ĉu ĝi tiam
         malpuriĝos? La pastroj respondis kaj diris: Ĝi malpuriĝos.<em class="versenr"> 14</em> Tiam Ĥagaj diris: Tia estas ĉi tiu popolo, kaj tia estas ĉi tiu
         gento antaŭ Mi, diras la Eternulo, kaj tiaj estas ĉiuj faroj de
         iliaj manoj; kaj ĉio, kion ili tie alportas, estas malpura.<em class="versenr"> 15</em> Nun pripensu bone la tempon de ĉi tiu tago malantaŭen, antaŭ ol
         estis metita ŝtono sur ŝtonon en la templo de la Eternulo:<em class="versenr"> 16</em> kiam iu venis al garbaro, kiu devis havi dudek mezurojn, ĝi havis
         nur dek; kiam iu venis al la vinpremejo, por ĉerpi kvindek
         mezurojn, troviĝis nur dudek;<em class="versenr"> 17</em> Mi frapis vin per sekiga vento,
         per forvelkado kaj per hajlo ĉiujn laborojn de viaj manoj, sed vi
         tamen ne turnis vin al Mi, diras la Eternulo.<em class="versenr"> 18</em> Pripensu bone la
         tempon de ĉi tiu tago malantaŭen, de la dudek-kvara tago de la
         naŭa monato, de la tago, en kiu estas fondita la templo de la
         Eternulo; pripensu bone:<em class="versenr"> 19</em> ĉu troviĝas semoj en la grenejo? ĝis
         nun la vinberbranĉo, la figarbo, la granatarbo, kaj la olivarbo
         ne donis fruktojn; sed de post ĉi tiu tago Mi vin benos.
      </p>
      <p class="p"><em class="versenr"> 20</em> Kaj duafoje aperis vorto de la Eternulo al Ĥagaj en la dudek-
         kvara tago de la monato, dirante:<em class="versenr"> 21</em> Diru al Zerubabel,
         regionestro de Judujo, jene: Mi ekmovos la ĉielon kaj la teron;<em class="versenr"> 22</em> Mi renversos tronojn de regnoj, Mi ekstermos la forton de
         regnoj de la nacioj, Mi renversos ĉarojn kun iliaj veturantoj;
         falos la ĉevaloj, kaj iliaj rajdantoj falos unu de glavo de alia.<em class="versenr"> 23</em> En tiu tempo, diras la Eternulo Cebaot, Mi prenos vin, ho
         Zerubabel, Mia servanto, filo de Ŝealtiel, diras la Eternulo, kaj
         Mi konservos vin kiel sigelringon; ĉar vin Mi elektis, diras la
         Eternulo Cebaot.
      </p>
      <hr>
      <div class="footer"><a href="libro_zeh.html">ZEĤARJA&nbsp;&gt;&gt;</a></div>
   </body>
</html>