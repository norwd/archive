<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>JESAJA</title>
   </head>
   <body background="../bld/papero.jpg">
      <div class="header"><span class="header_left"><a href="libro_alt.html">&lt;&lt;&nbsp;ALTA KANTO</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">JESAJA</h3>
      <div class="dist_chapter"></div>
      <h3 class="chapternr">1</h3>
      <p class="first_p">Vizio de Jesaja, filo de Amoc, kiun li vidis pri Judujo kaj
         Jerusalem, en la tempo de Uzija, Jotam, Aĥaz, kaj Ĥizkija, reĝoj
         de Judujo.
      </p>
      <p class="p"><em class="versenr"> 2</em> Aŭskultu, ho ĉielo, kaj atentu, ho tero, ĉar parolas la
         Eternulo: Filojn Mi edukis kaj altigis, kaj ili perfidis Min.<em class="versenr"> 3</em> Bovo konas sian aĉetinton, kaj azeno la manĝujon de sia mastro;
         sed Izrael ne konas, Mia popolo ne komprenas.<em class="versenr"> 4</em> Ve al la popolo
         peka, al la gento ŝarĝita de malbonagoj, al la idaro krima, al la
         filoj pereuloj! ili forlasis la Eternulon, ili malŝatis la
         Sanktulon de Izrael, ili forturniĝis malantaŭen.<em class="versenr"> 5</em> Kion oni
         ankoraŭ batu en vi, kiuj daŭrigas sian defaladon? la tuta kapo
         estas malsana, kaj la tuta koro estas senforta.<em class="versenr"> 6</em> De la plando de
         la piedo ĝis la kapo estas en ĝi nenio sendifekta, nur vundoj kaj
         tuberoj kaj ulceroj pusaj, kiuj ne estas purigitaj, nek
         ĉirkaŭligitaj, nek moligitaj per oleo.<em class="versenr"> 7</em> Via lando estas dezerta,
         viaj urboj estas forbruligitaj per fajro, vian kampon antaŭ vi
         formanĝas fremduloj, kaj dezerta ĝi estas, kiel ruinigita de
         fremduloj.<em class="versenr"> 8</em> Kaj restis la filino de Cion kiel tendo en
         vinberĝardeno, kiel budo sur kukumkampo, kiel urbo sieĝata.<em class="versenr"> 9</em> Se
         la Eternulo Cebaot ne lasus al ni restaĵon, ni fariĝus preskaŭ
         kiel Sodom, ni similiĝus al Gomora.
      </p>
      <p class="p"><em class="versenr"> 10</em> Aŭskultu la vortojn de la Eternulo, estroj de Sodom; atentu la
         instruon de nia Dio, popolo de Gomora!<em class="versenr"> 11</em> Por kio Mi bezonas vian
         multegon da buĉoferoj? diras la Eternulo; Mi trosatiĝis de la
         bruloferoj de ŝafoj kaj de la sebo de grasigitaj brutoj, kaj la
         sangon de bovoj kaj ŝafidoj kaj kaproj Mi ne deziras.<em class="versenr"> 12</em> Kiam vi
         venas, por aperi antaŭ Mia vizaĝo, kiu postulas tion de viaj
         manoj, ke vi paŝu sur Mian korton?<em class="versenr"> 13</em> Ne plu alportu hipokritajn
         donacojn; la incensado estas abomenindaĵo por Mi; monatkomencon,
         sabaton, kaj kunvokon de kunvenoj Mi ne toleras ― krimo kaj sankta
         kunveno!<em class="versenr"> 14</em> Viajn monatkomencojn kaj festojn Mia animo malamas;
         ili fariĝis por Mi ŝarĝo, tedis al Mi porti ilin.<em class="versenr"> 15</em> Kiam vi
         etendas viajn manojn, Mi kaŝas antaŭ vi Miajn okulojn; eĉ kiam vi
         multe preĝas, Mi ne aŭskultas; viaj manoj estas plenaj de sango.<em class="versenr"> 16</em> Lavu vin, purigu vin; forigu la malbonon de viaj faroj antaŭ
         Miaj okuloj, ĉesu malbonagi.<em class="versenr"> 17</em> Lernu agi bone, celu justecon,
         helpu prematon, havigu juston al orfo, defendu aferon de vidvino.
      </p>
      <p class="p"><em class="versenr"> 18</em> Venu, kaj ni faru inter ni juĝan disputon, diras la Eternulo:
         se viaj pekoj estas sangoruĝaj, ili fariĝos blankaj kiel neĝo;
         kaj se ili estas kiel skarlato, ili fariĝos kiel lano.<em class="versenr"> 19</em> Se vi
         estos humilaj kaj obeemaj, vi manĝos la bonaĵon de la tero;<em class="versenr"> 20</em> sed se vi rifuzos kaj ribelos, glavo vin ekstermos; ĉar tiel
         diris la buŝo de la Eternulo.
      </p>
      <p class="p"><em class="versenr"> 21</em> Kiamaniere la fidela urbo fariĝis malĉastulino! ĝi estis plena
         de justeco, virto en ĝi loĝis, sed nun mortigistoj.<em class="versenr"> 22</em> Via
         arĝento fariĝis skorio, via vino miksiĝis kun akvo.<em class="versenr"> 23</em> Viaj
         estroj estas perfiduloj, kaj kolegoj de ŝtelistoj; ili ĉiuj amas
         donacojn kaj ĉasas profiton; al orfo ili ne donas juston, kaj la
         juĝa plendo de vidvino ne atingas ilin.
      </p>
      <p class="p"><em class="versenr"> 24</em> Pro tio diras la Sinjoro, la Eternulo Cebaot, la Potenculo de
         Izrael: Ho ve, Mi konsolos Min sur Miaj kontraŭuloj, kaj Mi
         venĝos al Miaj malamikoj.<em class="versenr"> 25</em> Kaj Mi remetos Mian manon sur vin,
         kaj Mi forte purigos vian skorion, kaj Mi eligos vian tutan
         stanon.<em class="versenr"> 26</em> Kaj Mi restarigos viajn juĝistojn, kiel antaŭe, kaj
         viajn konsilistojn, kiel en la komenco; post tio oni nomos vin
         urbo de virto, civito fidela.<em class="versenr"> 27</em> Cion elaĉetiĝos per justeco, kaj
         ĝiaj revenintoj per virto.<em class="versenr"> 28</em> La krimuloj kaj pekuloj pereos
         kune, kaj la forlasintoj de la Eternulo ekstermiĝos.<em class="versenr"> 29</em> Ĉar ili
         estos malhonoritaj pro la terebintarboj, kiujn vi amis, kaj vi
         estos hontigitaj pro la ĝardenoj, kiujn vi elektis.<em class="versenr"> 30</em> Ĉar vi
         estos kiel terebintarbo, kies folioj velkis, kaj kiel ĝardeno,
         kiu ne havas akvon.<em class="versenr"> 31</em> Kaj la fortulo fariĝos kiel stupo, kaj lia
         laboro kiel fajrero; kaj ambaŭ brulos, kaj neniu estingos.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Afero, kiun Jesaja, filo de Amoc, vidis vizie pri Judujo kaj
         Jerusalem.
      </p>
      <p class="p"><em class="versenr"> 2</em> Iam en la tempo estonta la monto de la domo de la Eternulo
         staros kiel ĉefo inter la montoj, kaj ĝi estos pli alta ol ĉiuj
         altaĵoj; kaj fluos al ĝi ĉiuj nacioj.<em class="versenr"> 3</em> Kaj iros multaj popoloj,
         kaj diros: Venu, ni iru supren sur la monton de la Eternulo, al
         la domo de la Dio de Jakob, por ke Li instruu nin pri Siaj vojoj,
         kaj ni iru laŭ Lia irejo; ĉar el Cion eliros la instruo, kaj la
         vorto de la Eternulo el Jerusalem.<em class="versenr"> 4</em> Kaj Li juĝos inter la
         nacioj, kaj Li decidos pri multaj popoloj; kaj ili forĝos el siaj
         glavoj plugilojn kaj el siaj lancoj rikoltilojn; ne levos nacio
         glavon kontraŭ nacion, kaj oni ne plu lernos militon.
      </p>
      <p class="p"><em class="versenr"> 5</em> Ho domo de Jakob, venu, kaj ni iru en la lumo de la Eternulo.<em class="versenr"> 6</em> Sed Vi forlasis Vian popolon, la domon de Jakob, ĉar ili pli
         pleniĝis ol antaŭe kaj ili sorĉas kiel la Filiŝtoj kaj aliĝis al
         infanoj de aligentuloj.<em class="versenr"> 7</em> Kaj ilia lando pleniĝis de arĝento kaj
         oro, kaj senfinaj estas iliaj trezoroj; kaj ilia lando pleniĝis
         de ĉevaloj, kaj sennombraj estas iliaj ĉaroj.<em class="versenr"> 8</em> Kaj ilia lando
         pleniĝis de idoloj; ili adorkliniĝas al la faritaĵo de siaj
         manoj, al tio, kion faris iliaj fingroj.<em class="versenr"> 9</em> Kaj kliniĝis la homo,
         kaj malaltiĝis la viro; kaj Vi ne pardonos ilin.<em class="versenr"> 10</em> Eniru en
         rokon kaj kaŝu vin en la tero, pro timo antaŭ la Eternulo kaj
         antaŭ la majesto de Lia grandeco.<em class="versenr"> 11</em> La fieraj okuloj de homo
         malleviĝos, kaj la altaj homoj estos malaltigitaj; nur la
         Eternulo sola estos alta en tiu tago.<em class="versenr"> 12</em> Ĉar la tago de la
         Eternulo Cebaot estos super ĉio malhumila kaj alta kaj super ĉio
         aroganta, kiu estos malaltigita;<em class="versenr"> 13</em> kaj super ĉiuj cedroj de
         Lebanon, la altaj kaj malhumilaj, kaj super ĉiuj kverkoj de
         Baŝan;<em class="versenr"> 14</em> kaj super ĉiuj altaj montoj, kaj super ĉiuj leviĝintaj
         montetoj;<em class="versenr"> 15</em> kaj super ĉiu alta turo, kaj super ĉiu fortikigita
         muro;<em class="versenr"> 16</em> kaj super ĉiuj ŝipoj de Tarŝiŝ, kaj super ĉiuj
         belaspektaĵoj.<em class="versenr"> 17</em> Kaj humiligita estos la fiereco de homo, kaj
         altaj homoj estos malaltigitaj; nur la Eternulo sola estos alta
         en tiu tago.<em class="versenr"> 18</em> La idoloj estos tute neniigitaj.<em class="versenr"> 19</em> Kaj oni iros
         en la kavernojn de la rokoj kaj en la fendojn de la tero, pro
         timo antaŭ la Eternulo kaj antaŭ Lia majesta grandeco, kiam Li
         leviĝos, por ĵeti teruron sur la teron.<em class="versenr"> 20</em> En tiu tago la homo
         ĵetos al la talpoj kaj vespertoj siajn arĝentajn kaj orajn
         idolojn, kiujn li faris al si por adorado;<em class="versenr"> 21</em> por eniri en
         kavernojn de rokoj kaj en fendojn de ŝtonegoj, pro timo antaŭ la
         Eternulo kaj antaŭ Lia majesta grandeco, kiam Li leviĝos, por
         ĵeti teruron sur la teron.<em class="versenr"> 22</em> Ĉesu zorgi pri homo, kies animo
         estas en liaj nazotruoj; ĉar kion li valoras?
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Ĉar jen la Sinjoro, la Eternulo Cebaot, forprenos de Jerusalem
         kaj de Judujo la apogon kaj forton, ĉian apogon de pano kaj ĉian
         apogon de akvo;<em class="versenr"> 2</em> heroon kaj militiston, juĝiston kaj profeton,
         aŭguriston kaj plejaĝulon,<em class="versenr"> 3</em> kvindekestron kaj eminentulon,
         konsiliston, majstron, kaj lertan sorĉiston.<em class="versenr"> 4</em> Kaj junulojn Mi
         faros iliaj estroj, kaj petoluloj regos ilin.<em class="versenr"> 5</em> Kaj premos la
         popolo ĉiu la alian kaj ĉiu sian proksimulon; junulo estos
         aroganta kontraŭ maljunulo, kaj senvalorulo antaŭ eminentulo.<em class="versenr"> 6</em> Homo ekkaptos sian fraton en la domo de sia patro, dirante: Vi
         havas veston, estu do nia estro, kaj ĉi tiu ruino estu sub via
         mano.<em class="versenr"> 7</em> Sed ĉi tiu laŭte protestos, dirante: Mi ne volas esti
         kuracanto; nek panon nek veston mi havas en mia domo; ne faru min
         estro de la popolo.<em class="versenr"> 8</em> Ĉar malfortiĝis Jerusalem, kaj Judujo
         falis; ĉar iliaj paroloj kaj iliaj faroj estas kontraŭ la
         Eternulo kaj ofendas la okulojn de Lia majesto.<em class="versenr"> 9</em> La signoj de
         iliaj vizaĝoj atestis kontraŭ ili, kaj sian pekon, simile al la
         Sodomanoj, ili proklamas, ne kaŝas. Ve al iliaj animoj! ĉar ili
         mem repagis al si malbonon.<em class="versenr"> 10</em> Parolu pri la justulo, ke estas
         bone al li; ĉar ili manĝas la fruktojn de siaj faroj.<em class="versenr"> 11</em> Ve al la
         malbona malvirtulo! ĉar la faroj de liaj manoj estos repagitaj al
         li.<em class="versenr"> 12</em> Mian popolon premas infanoj, kaj virinoj regas ĝin. Mia
         popolo! viaj gvidantoj erarigas vin kaj ruinigas la vojon de via
         irado.<em class="versenr"> 13</em> La Eternulo stariĝis, por juĝi; Li staras, por juĝi
         popolojn.<em class="versenr"> 14</em> La Eternulo faros juĝan proceson kontraŭ la
         plejaĝuloj de Lia popolo kaj kontraŭ ĝiaj estroj: Vi ruinigis la
         vinberĝardenon; havo, kiun vi rabis de malriĉuloj, estas en viaj
         domoj.<em class="versenr"> 15</em> Kial vi premas Mian popolon kaj ofendas la malriĉulojn?
         diras la Sinjoro, la Eternulo Cebaot.
      </p>
      <p class="p"><em class="versenr"> 16</em> Kaj la Eternulo diras: Pro tio, ke la filinoj de Cion
         fieriĝis, kaj iras kun etendita kolo kaj kun malmodesta rigardo,
         iras kaj koketas, kaj tintas per ĉenetoj sur la piedoj:<em class="versenr"> 17</em> la
         Sinjoro senharigos la verton de la filinoj de Cion, kaj la
         Eternulo nudigos ilian hontindaĵon.<em class="versenr"> 18</em> En tiu tago la Sinjoro
         forigos la ornamon de la ĉenetoj kaj la steletojn kaj la
         lunetojn,<em class="versenr"> 19</em> la orelringojn, la ĉenetojn kaj la ĉirkaŭligojn,<em class="versenr"> 20</em> la brilaĵetojn kaj la bukojn kaj la laĉojn kaj la parfumujojn kaj
         la talismanojn,<em class="versenr"> 21</em> la ringojn kaj la nazringojn,<em class="versenr"> 22</em> la
         multekostajn vestojn kaj la mantelojn kaj la vualojn kaj la
         saketojn,<em class="versenr"> 23</em> la spegulojn kaj la delikatajn ŝtofojn kaj la
         kapornamojn kaj la kaptukojn.<em class="versenr"> 24</em> Kaj anstataŭ bonodoro estos
         malbonodoro, kaj anstataŭ zono estos ŝnuro, kaj anstataŭ krispaj
         haroj estos kalvo, kaj anstataŭ eleganta mantelo estos sako,
         anstataŭ beleco estos brulmakuloj.<em class="versenr"> 25</em> Viaj viroj falos de glavo,
         kaj viaj fortuloj en la milito.<em class="versenr"> 26</em> Kaj ĝiaj pordegoj ploros kaj
         funebros, kaj mizere ĝi sidos sur la tero.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">En tiu tago ekkaptos sep virinoj unu viron, kaj diros: Ni
         manĝados nian panon, kaj ni portados niajn vestojn; nur permesu
         al ni porti vian nomon, forigu de ni nian malhonoron.
      </p>
      <p class="p"><em class="versenr"> 2</em> En tiu tago la markoto de la Eternulo estos belo kaj honoro,
         kaj la frukto de la tero estos majesto kaj ornamo por la savitaĵo
         de Izrael.<em class="versenr"> 3</em> Kaj la restintoj en Cion kaj la reteniĝintoj en
         Jerusalem estos nomataj sanktuloj, ĉiuj, al kiuj la sorto lasis
         vivon en Jerusalem,<em class="versenr"> 4</em> se la Sinjoro forlavos la malpuraĵon de la
         filinoj de Cion, kaj forigos el Jerusalem la sangon, kiu estas
         interne de ĝi, per la spirito de juĝo kaj per la spirito de
         fajro.<em class="versenr"> 5</em> Kaj super ĉiu loko de la monto Cion kaj super ĉiuj ĝiaj
         kunvenejoj la Eternulo kreos nubon kaj fumon por la tago kaj
         flamon de brulanta fajro por la nokto; super ĉio honora estos
         ŝirmo.<em class="versenr"> 6</em> Kaj estos tendo, por ombri kontraŭ la varmegeco de la
         tago, kaj por rifuĝigi kaj ŝirmi kontraŭ malbona vetero kaj
         pluvo.
      </p>
      <div class="dist_chapter"></div>
      <h3 class="chapternr">5</h3>
      <p class="first_p">Mi kantos al mia amato la kanton de mia amiko pri lia
         vinberĝardeno. Vinberĝardenon havis mia amiko sur grasa altaĵo;<em class="versenr"> 2</em> kaj li ĉirkaŭfosis ĝin, senŝtonigis ĝin, kaj plantis en ĝi plej
         bonspecajn vinberbranĉojn; kaj li konstruis turon meze de ĝi, kaj
         ankaŭ vinpremejon li elhakis en ĝi; kaj li esperis, ke ĝi donos
         bonajn vinberojn, sed ĝi donis senvalorajn berojn.<em class="versenr"> 3</em> Nun, ho
         loĝantoj de Jerusalem kaj Judujo, juĝu do inter mi kaj mia
         vinberĝardeno.<em class="versenr"> 4</em> Kion oni povas ankoraŭ fari al mia
         vinberĝardeno, kion mi ne faris por ĝi? kial mi esperis, ke ĝi
         donos bonajn vinberojn, kaj ĝi tamen donis berojn senvalorajn?<em class="versenr"> 5</em> Nun mi sciigos al vi, kion mi faros al mia vinberĝardeno:
         forigita estos ĝia barilo, kaj ĝi estos ruinigata, ĝiaj muroj
         estos disĵetitaj, kaj ĝi estos piedpremata.<em class="versenr"> 6</em> Mi lasos ĝin
         dezerta, ĝi ne estos pritranĉata nek prifosata, kaj elkreskos en
         ĝi dornoj kaj pikarbustoj; kaj al la nuboj mi ordonos, ke ili ne
         verŝu sur ĝin pluvon.<em class="versenr"> 7</em> La vinberĝardeno de la Eternulo Cebaot
         estas la domo de Izrael, kaj la viroj de Jehuda estas Lia plej
         amata plantaĵo; kaj Li esperis justecon, sed montriĝis malnoblaĵo ― bonagojn, sed
         montriĝis kriindaĵo.
      </p>
      <p class="p"><em class="versenr"> 8</em> Ve al vi, kiuj aligas domon al domo, kampon al kampo, ĝis
         restas jam nenia loko, por ke vi solaj posedu la landon!<em class="versenr"> 9</em> En
         miaj oreloj estas la vortoj de la Eternulo Cebaot: Multaj domoj
         fariĝos dezertaj, grandaj kaj bonaj estos sen loĝantoj.<em class="versenr"> 10</em> Ĉar
         dek parceloj da vinberĝardeno donos nur unu bat'on, kaj ĥomero da
         semoj donos nur unu efon.
      </p>
      <p class="p"><em class="versenr"> 11</em> Ve al tiuj, kiuj leviĝas frue matene, por fordoni sin al
         drinkado, sidas malfrue nokte, por varmegigi sin per vino!<em class="versenr"> 12</em> Harpo, psaltero, tamburino, fluto, kaj vino estas en iliaj
         festenoj; sed la verkon de la Eternulo ili ne rigardas, kaj la
         faron de Liaj manoj ili ne vidas.<em class="versenr"> 13</em> Tial mia popolo estas
         forkondukita en malliberecon pro nekomprenado, kaj ĝiaj
         eminentuloj konsumiĝis de malsato, kaj ĝia popolamaso senfortiĝis
         de soifo.<em class="versenr"> 14</em> Pro tio Ŝeol larĝigis sian internon kaj
         eksterordinare malfermis sian faŭkon; kaj malleviĝos tien ĝia
         gloro kaj ĝia amaso kaj ĝia bruantaro kaj ĝia gajularo.<em class="versenr"> 15</em> Kliniĝos homo kaj malaltiĝos viro, kaj la okuloj de fieruloj
         humiliĝos.<em class="versenr"> 16</em> Sed la Eternulo Cebaot altiĝos en la juĝo, kaj la
         sankta Dio estos sankta en la justeco.<em class="versenr"> 17</em> Tiam la ŝafidoj
         paŝtiĝos en bona ordo, kaj fremduloj manĝos tion, kio restos de
         la fortuloj.
      </p>
      <p class="p"><em class="versenr"> 18</em> Ve al tiuj, kiuj altiras malbonagon per ŝnuroj de vanteco kaj
         pekon kvazaŭ per ĉenoj de ĉaroj;<em class="versenr"> 19</em> al tiuj, kiuj diras: Li
         rapidu, Li akcelu Sian faron, por ke ni vidu; la plano de la
         Sanktulo de Izrael alproksimiĝu kaj venu, por ke ni ĝin ekkonu!
      </p>
      <p class="p"><em class="versenr"> 20</em> Ve al tiuj, kiuj la malbonon nomas bono kaj la bonon malbono,
         kiuj mallumon faras lumo kaj la lumon mallumo, kiuj maldolĉon
         faras dolĉo kaj la dolĉon maldolĉo!
      </p>
      <p class="p"><em class="versenr"> 21</em> Ve al tiuj, kiuj estas saĝuloj en siaj okuloj kaj antaŭ si mem
         estas kompetentuloj!
      </p>
      <p class="p"><em class="versenr"> 22</em> Ve al tiuj, kiuj estas herooj, por trinki vinon, kaj bravuloj,
         por miksi ebriigaĵon,<em class="versenr"> 23</em> kiuj pravigas malvirtulon pro subaĉeto,
         kaj de pravulo forprenas lian pravecon!<em class="versenr"> 24</em> Pro tio, kiel la lango
         de fajro formanĝas pajlon kaj la flamo ekstermas fojnon, tiel
         ilia radiko fariĝos nutraĵo, kaj ilia floro suprenflugos kiel
         polvo; ĉar ili malŝatis la instruon de la Eternulo Cebaot, kaj la
         vortojn de la Sanktulo de Izrael ili malestimis.
      </p>
      <p class="p"><em class="versenr"> 25</em> Pro tio ekflamis la kolero de la Eternulo kontraŭ Lia popolo,
         kaj Li etendis Sian manon kontraŭ ĝin kaj frapis ĝin; kaj
         ektremis la montoj, kaj la kadavroj de la popolo estas kiel koto
         sur la stratoj; kaj malgraŭ ĉio ĉi tio Lia kolero ne kvietiĝis,
         kaj Lia brako estas ankoraŭ etendita.<em class="versenr"> 26</em> Kaj Li levos signon por
         la popoloj malproksimaj, kaj alvokos tian popolon de la
         ekstremaĵo de la tero, kaj ĝi venos rapide kaj facile.<em class="versenr"> 27</em> Ne
         estos en tiu popolo laculo nek senfortulo, ĝi ne dormos nek
         dormetos, ne deliberiĝos la zono de ĝia lumbo, kaj ne disŝiriĝos
         rimeno de ĝia ŝuo.<em class="versenr"> 28</em> Ĝiaj sagoj estas akraj, kaj ĉiuj ĝiaj
         pafarkoj estas streĉitaj; la hufoj de ĝiaj ĉevaloj estas kiel
         granito, kaj la radoj de ĝiaj ĉaroj kiel ventego.<em class="versenr"> 29</em> Ĝia blekado
         estas simila al la leona; ĝi krias, kiel leonidoj; ĝi ekbruas,
         kaj ekkaptas la rabakiron kaj forportas, kaj neniu savas.<em class="versenr"> 30</em> Kaj
         ĝi blekegos super li en tiu tago simile al la bruo de la maro;
         kiam oni rigardos la teron, tie estos mallumo kaj mizero, kaj la
         lumo malaperos el la ĉielo.
      </p>
      <div class="dist_chapter"></div>
      <h3 class="chapternr">6</h3>
      <p class="first_p">En la jaro de la morto de la reĝo Uzija mi vidis la Sinjoron,
         sidantan sur alta kaj levita trono, kaj Liaj baskoj plenigis la
         templon.<em class="versenr"> 2</em> Serafoj staris supre de Li; ĉiu havis po ses flugiloj;
         per du li kovris sian vizaĝon, per du li kovris siajn piedojn,
         kaj per du li flugis.<em class="versenr"> 3</em> Kaj unu vokadis al alia, kaj diris:
         Sankta, sankta, sankta estas la Eternulo Cebaot, la tuta tero
         estas plena de Lia gloro.<em class="versenr"> 4</em> Ekŝanceliĝis de la vokanta voĉo la
         kolonoj de la pordo, kaj la domo pleniĝis de fumo.<em class="versenr"> 5</em> Kaj mi
         diris: Ve al mi! ĉar mi pereis; ĉar mi estas homo kun malpura
         buŝo, kaj mi loĝas inter popolo malpurbuŝa, kaj la Reĝon, la
         Eternulon Cebaot, vidis miaj okuloj.<em class="versenr"> 6</em> Tiam alflugis al mi unu el
         la serafoj, havante en la mano ardantan karbon, kiun li per
         prenilo prenis de la altaro,<em class="versenr"> 7</em> kaj li ektuŝis mian buŝon, kaj
         diris: Jen ĉi tio ektuŝis vian buŝon, kaj foriĝis via malpieco,
         kaj via peko estas pardonita.<em class="versenr"> 8</em> Kaj mi ekaŭdis la voĉon de la
         Sinjoro, kiu diris: Kiun Mi sendos, kaj kiu iros por ni? Kaj mi
         diris: Jen mi estas, sendu min.<em class="versenr"> 9</em> Tiam Li diris: Iru kaj diru al
         tiu popolo: Vi aŭdos, sed ne komprenos; vi vidos, sed ne
         rimarkos.<em class="versenr"> 10</em> Sensentigu la koron de tiu popolo, kaj ĝiajn orelojn
         surdigu, kaj ĝiajn okulojn blindigu, por ke ĝi ne vidu per siaj
         okuloj, kaj por ke ĝi ne aŭdu per siaj oreloj, por ke ĝi ne
         komprenu per sia koro, por ke ĝi ne konvertiĝu kaj ne saniĝu.<em class="versenr"> 11</em> Mi diris: Ĝis kiam, ho Sinjoro? Kaj Li respondis: Ĝis malpleniĝos
         la urboj pro nehavado de loĝantoj kaj la domoj pro nehavado de
         homoj, kaj ĝis la tero tute dezertiĝos.<em class="versenr"> 12</em> Kaj la Eternulo
         forigos la homojn, kaj granda estos la forlasiteco en la lando.<em class="versenr"> 13</em> Se restos en ĝi dekono, ĝi ankaŭ ekstermiĝos, sed kiel
         terebintarbo aŭ kverko, de kiuj post la dehako restas ankoraŭ
         radiko; sankta semo estos ĝia radiko.
      </p>
      <div class="dist_chapter"></div>
      <h3 class="chapternr">7</h3>
      <p class="first_p">En la tempo de Aĥaz, filo de Jotam, filo de Uzija, reĝo de
         Judujo, eliris Recin, reĝo de Sirio, kaj Pekaĥ, filo de Remalja,
         reĝo de Izrael, kontraŭ Jerusalemon, por militi kontraŭ ĝi; sed
         ili ne povis konkeri ĝin.<em class="versenr"> 2</em> Oni raportis al la domo de David,
         dirante: La Sirianoj stariĝis tendare en la lando de Efraim. Tiam
         ektremis lia koro kaj la koro de lia popolo, kiel la arboj de
         arbaro tremas de vento.
      </p>
      <p class="p"><em class="versenr"> 3</em> Sed la Eternulo diris al Jesaja: Iru renkonte al Aĥaz, vi kaj
         via filo Ŝear-Jaŝub, al la fino de la akvotubo de la supra
         lageto, ĉe la vojo al la kampo de fulistoj,<em class="versenr"> 4</em> kaj diru al li:
         Gardu vin, kaj estu trankvila; ne timu, kaj via koro ne
         senkuraĝiĝu pro la du fumantaj brulŝtipoj, pro la furiozo de
         Recin kun la Sirianoj kaj de la filo de Remalja.<em class="versenr"> 5</em> La Sirianoj,
         kun Efraim kaj kun la filo de Remalja, havas malbonan intencon
         kontraŭ vi, kaj diras:<em class="versenr"> 6</em> Ni iru kontraŭ Judujon, ni malgrandigu
         ĝin, malkovru ĝin por ni, kaj ni starigu kiel reĝon super ĝi la
         filon de Tabeel.<em class="versenr"> 7</em> Tiele diris la Sinjoro, la Eternulo: Tio ne
         plenumiĝos, kaj tio ne estos.<em class="versenr"> 8</em> Ĉar la kapo de Sirio estas
         Damasko, kaj la kapo de Damasko estas Recin, kaj post sesdek kvin
         jaroj Efraim ĉesos esti popolo.<em class="versenr"> 9</em> Kaj la kapo de Efraim estas
         Samario, kaj la kapo de Samario estas la filo de Remalja. Se vi
         ne kredas, vi ne estas fidelaj.
      </p>
      <p class="p"><em class="versenr"> 10</em> Kaj plue diris la Eternulo: Diru al Aĥaz jene:<em class="versenr"> 11</em> Petu por vi
         signon de la Eternulo, via Dio, ĉu profunde malsupre, ĉu alte
         supre.<em class="versenr"> 12</em> Sed Aĥaz diris: Mi ne petos, kaj mi ne incitos la
         Eternulon.<em class="versenr"> 13</em> Kaj li diris: Aŭskultu, domo de David: ĉu ne
         sufiĉas al vi ĉagreni homojn, ke vi ĉagrenas eĉ mian Dion?<em class="versenr"> 14</em> Tial la Sinjoro mem donos al vi signon: jen virgulino gravediĝis,
         kaj ŝi naskos filon, kaj ŝi donos al li la nomon Emanuel.<em class="versenr"> 15</em> Buteron kaj mielon li manĝos, ĝis li povoscios forpuŝi malbonon
         kaj elekti bonon.<em class="versenr"> 16</em> Sed antaŭ ol la knabo povoscios forpuŝi
         malbonon kaj elekti bonon, estos forlasita tiu lando, kiun vi
         timas pro ĝiaj du reĝoj.<em class="versenr"> 17</em> La Eternulo venigos sur vin kaj sur
         vian popolon kaj sur la domon de via patro tiajn tagojn, kiuj ne
         venis de post la tempo, kiam Efraim defalis de Jehuda; Li venigos
         la reĝon de Asirio.
      </p>
      <p class="p"><em class="versenr"> 18</em> En tiu tago la Eternulo alvokos la muŝojn de la randoj de la
         lagoj de Egiptujo kaj la abelojn de la lando Asiria;<em class="versenr"> 19</em> kaj ili
         venos kaj sidiĝos ĉiuj en la dezertigitaj valoj kaj en la fendoj
         de la rokoj kaj sur ĉiuj arbustoj kaj sur ĉiuj pikarbetaĵoj.
      </p>
      <p class="p"><em class="versenr"> 20</em> En tiu tempo la Eternulo razos per dungita razilo, per la
         transriveranoj, per la reĝo de Asirio, la kapon kaj la harojn de
         la piedoj, kaj forigos eĉ la barbon.
      </p>
      <p class="p"><em class="versenr"> 21</em> En tiu tempo homo nutros junan bovinon kaj du ŝafojn;<em class="versenr"> 22</em> kaj
         pro la abundo de lakto li manĝos buteron; ĉar buteron kaj lakton
         manĝos ĉiu, kiu restos en la lando.
      </p>
      <p class="p"><em class="versenr"> 23</em> En tiu tempo ĉiu loko, kie estis mil vinberbranĉoj, havantaj
         la prezon de mil arĝentaj moneroj, kovriĝos per dornoj kaj
         pikarbustoj.<em class="versenr"> 24</em> Kun sagoj kaj pafarkoj oni venos tien, ĉar la
         tuta lando kovriĝos per dornoj kaj pikarbustoj.<em class="versenr"> 25</em> Kaj sur ĉiujn
         montojn, kiujn oni prilaboradis per pioĉoj, oni ne povos
         supreniri pro timo antaŭ la dornoj kaj pikarbustoj; oni sendos
         tien bovojn, oni irigos tien ŝafojn.
      </p>
      <div class="dist_chapter"></div>
      <h3 class="chapternr">8</h3>
      <p class="first_p">Kaj la Eternulo diris al mi: Prenu al vi grandan skribtabulon,
         kaj skribu sur ĝi per homa skribilo: Rapidu akiri, baldaŭ rabado.<em class="versenr"> 2</em> Kaj mi prenis al mi du fidindajn atestantojn: la pastron Urija,
         kaj Zeĥarjan, filon de Jebereĥja.<em class="versenr"> 3</em> Kaj mi iris al la profetino,
         kaj ŝi gravediĝis kaj naskis filon. Kaj la Eternulo diris al mi:
         Donu al li la nomon: Rapidu-Akiri-Baldaŭ-Rabado.<em class="versenr"> 4</em> Ĉar antaŭ ol
         la knabo povoscios voki: Mia patro, kaj Mia patrino, la riĉaĵon
         de Damasko kaj la rabakiron de Samario oni portos antaŭ la reĝo
         de Asirio.
      </p>
      <p class="p"><em class="versenr"> 5</em> Kaj plue la Eternulo parolis al mi, dirante:<em class="versenr"> 6</em> Pro tio, ke ĉi
         tiu popolo malŝatis la akvon de Ŝiloaĥ, kiu fluas kviete, kaj
         ĝojas pro Recin kaj pro la filo de Remalja:<em class="versenr"> 7</em> pro tio la Sinjoro
         jen venigos sur ilin la akvon de la Rivero, la forta kaj granda,
         la reĝon de Asirio kaj lian tutan gloron; kaj ĝi leviĝos super
         ĉiujn siajn kuŝujojn kaj iros super ĉiujn siajn bordojn.<em class="versenr"> 8</em> Kaj ĝi
         enpenetros en Judujon, inundos, leviĝos, kaj atingos ĝis la kolo;
         kaj ĝi etendos siajn flugilojn kaj plenigos vian tutan landon, ho
         Emanuel.
      </p>
      <p class="p"><em class="versenr"> 9</em> Koleru, ho popoloj, tamen vi ektimos; atentu, vi ĉiuj en la
         malproksimaj landoj; armu vin, sed vi ektimos; armu vin, sed vi
         ektimos.<em class="versenr"> 10</em> Pripensu entreprenon, sed ĝi neniiĝos; parolu
         vortojn, sed ili ne plenumiĝos, ĉar kun ni estas Dio.<em class="versenr"> 11</em> Ĉar tiel
         diris al mi la Eternulo, tenante la manon sur mi, kaj Li instruis
         al mi, ke mi ne iru la vojon de tiu popolo, kaj Li diris:<em class="versenr"> 12</em> Ne
         nomu konspiro ĉion tion, kion tiu popolo nomas konspiro; kaj
         tion, kion ĝi timas, ne timu, kaj tio vin ne teruru.<em class="versenr"> 13</em> La
         Eternulo Cebaot estu por vi sankta; Lin vi timu, kaj Li estu por
         vi terura.<em class="versenr"> 14</em> Li estos sanktaĵo kaj ŝtono de falpuŝiĝo kaj roko
         de alfrapiĝo por la du domoj de Izrael, kaptilo kaj falilo por la
         loĝantoj de Jerusalem.<em class="versenr"> 15</em> Kaj multaj falpuŝiĝos, kaj falos kaj
         rompiĝos, kaj enretiĝos kaj kaptiĝos.
      </p>
      <p class="p"><em class="versenr"> 16</em> Ligu la ateston, sigelu la leĝon ĉe Miaj lernantoj.<em class="versenr"> 17</em> Kaj mi
         atendas la Eternulon, kiu kaŝis Sian vizaĝon antaŭ la domo de
         Jakob, kaj mi esperas al Li.<em class="versenr"> 18</em> Jen, mi kaj la infanoj, kiujn la
         Eternulo donis al mi, estas kiel signoj kaj atentigiloj en Izrael
         de la Eternulo Cebaot, kiu loĝas sur la monto Cion.
      </p>
      <p class="p"><em class="versenr"> 19</em> Kaj se oni diros al vi: Demandu la antaŭdiristojn kaj la
         sorĉistojn, la flustristojn kaj la murmuretistojn, ĉar popolo ja
         demandas sian Dion, per la mortintoj por la vivantoj:<em class="versenr"> 20</em> tiam al
         la instruo kaj al la atesto! se ili ne diros konforme al tio, ili
         ne havos matenan ĉielruĝon.<em class="versenr"> 21</em> Ili irados sur ĝi premataj kaj
         malsataj; kaj kiam ili estos malsataj, ili koleros kaj insultos
         sian reĝon kaj sian Dion, kaj rigardos supren.<em class="versenr"> 22</em> Kaj la teron
         ili rigardos, kaj ili vidos mizeron kaj mallumon, premantan
         mallumon, kaj en la mallumon ili estos puŝataj.
      </p>
      <div class="dist_chapter"></div>
      <h3 class="chapternr">9</h3>
      <p class="first_p">Sed ne restos la mallumo super tiuj, kiuj estas premataj: kiel
         la antaŭa tempo humiligis la landon de Zebulun kaj la landon de
         Naftali, la sekvonta tempo glorigos la apudmaran vojon, la
         transan flankon de Jordan, la Galileon de la nacioj.<em class="versenr"> 2</em> Popolo,
         kiu iris en mallumo, ekvidis grandan lumon; super homoj, sidantaj
         en lando de morta ombro, ekbrilis lumo.<em class="versenr"> 3</em> Vi multigis la popolon,
         Vi grandigis ĝian ĝojon; ili ĝojas antaŭ Vi, kiel oni ĝojas dum
         la rikolto, kiel oni ĝojas ĉe dividado de rabakiro.<em class="versenr"> 4</em> Ĉar la
         jugon de ilia ŝarĝo, la kanon de ilia ŝultro, kaj la bastonon de
         ilia premanto Vi rompis, kiel en la tempo de Midjan.<em class="versenr"> 5</em> Ĉar ĉiu
         armaĵo de tiuj, kiuj sin brue armis, kaj la vestoj, kiuj ruliĝis
         en sango, estos forbruligitaj, ekstermitaj per fajro.<em class="versenr"> 6</em> Ĉar
         infano naskiĝis al ni, filo estas donita al ni, kaj la regado
         estos sur lia ŝultro, kaj lia nomo estos: Mirinda, Konsilisto,
         Potenculo, Patro de Eterneco, Princo de Paco;<em class="versenr"> 7</em> por pligrandigi
         la regadon kaj por paco senfina sur la trono de David kaj en lia
         regno, por fortikigi ĝin kaj fortigi ĝin per justeco kaj vero de
         nun ĝis eterne. La fervoro de la Eternulo Cebaot tion faros.
      </p>
      <p class="p"><em class="versenr"> 8</em> Vorton sendis la Sinjoro al Jakob, kaj ĝi falis en Izrael.<em class="versenr"> 9</em> Tion sciu la tuta popolo, Efraim kaj la loĝantoj de Samario, kiuj
         diras kun fiereco kaj kun malhumila koro:<em class="versenr"> 10</em> Brikoj falis, sed el
         hakitaj ŝtonoj ni konstruos; sikomoroj estas dishakitaj, sed ni
         anstataŭigos ilin per cedroj.<em class="versenr"> 11</em> La Eternulo fortigos kontraŭ ili
         la malamikojn de Recin, kaj liajn kontraŭulojn Li ekscitos,<em class="versenr"> 12</em> la
         Sirianojn de antaŭe kaj la Filiŝtojn de malantaŭe; kaj ili
         formanĝos Izraelon per la tuta buŝo. Malgraŭ ĉio ĉi tio ne
         kvietiĝis Lia kolero, kaj Lia brako estas ankoraŭ etendita.
      </p>
      <p class="p"><em class="versenr"> 13</em> Sed la popolo ne turnas sin al Tiu, kiu ĝin batas, kaj la
         Eternulon Cebaot ili ne serĉas.<em class="versenr"> 14</em> Tial la Eternulo dehakos ĉe
         Izrael la kapon kaj la voston, branĉon kaj kanon, en unu tago.<em class="versenr"> 15</em> Maljunulo kaj eminentulo estas la kapo; kaj profeto, kiu instruas
         malveraĵon, estas la vosto.<em class="versenr"> 16</em> La gvidantoj de tiu popolo
         erarigas, kaj la gvidatoj pereos.<em class="versenr"> 17</em> Tial la Sinjoro ne ĝojos pro
         iliaj junuloj, kaj iliajn orfojn kaj vidvinojn Li ne kompatos;
         ĉar ĉiuj estas hipokrituloj kaj malbonaguloj, kaj ĉiu buŝo
         parolas malnoblaĵon. Malgraŭ ĉio ĉi tio ne kvietiĝis Lia kolero,
         kaj Lia brako estas ankoraŭ etendita.
      </p>
      <p class="p"><em class="versenr"> 18</em> Ĉar la malbonageco ekbrulis kiel fajro, dornojn kaj
         pikarbustojn ĝi formanĝas, ĝi brulas en densejo de arbaro, kaj
         leviĝas kolonoj da fumo.<em class="versenr"> 19</em> De la kolero de la Eternulo Cebaot
         ekbrulis la tero, kaj la popolo fariĝis manĝaĵo por la fajro;
         neniu kompatas sian fraton.<em class="versenr"> 20</em> Oni tranĉas dekstre kaj restas
         malsataj, oni manĝas maldekstre kaj ne satiĝas; ĉiu manĝas la
         karnon de sia brako.<em class="versenr"> 21</em> Manase estas kontraŭ Efraim, kaj Efraim
         kontraŭ Manase, ambaŭ kune kontraŭ Jehuda. Malgraŭ ĉio ĉi tio Lia
         kolero ne kvietiĝis, kaj Lia brako estas ankoraŭ etendita.
      </p>
      <div class="dist_chapter"></div>
      <h3 class="chapternr">10</h3>
      <p class="first_p">Ve al la leĝdonantoj, kiuj starigas maljustajn leĝojn, kaj al
         tiuj, kiuj skribas maljustajn verdiktojn,<em class="versenr"> 2</em> por forpuŝi
         malriĉulojn de la leĝo kaj forrabi la justecon de senhavuloj de
         Mia popolo, por ke la vidvinoj fariĝu ilia rabakiro, kaj por
         prirabi la orfojn!<em class="versenr"> 3</em> Sed kion vi faros en la tago de puno kaj de
         pereo, kiu venos de malproksime? al kiu vi kuros, por serĉi
         helpon? kaj kie vi lasos vian honoron,<em class="versenr"> 4</em> por ne fleksiĝi inter la
         kaptitoj kaj ne fali inter la mortigitoj? Malgraŭ ĉio ĉi tio Lia
         kolero ne kvietiĝis, kaj Lia brako estas ankoraŭ etendita.
      </p>
      <p class="p"><em class="versenr"> 5</em> Ve al la Asiriano, la vergo de Mia kolero! la bastono en iliaj
         manoj estas Mia indigno.<em class="versenr"> 6</em> Kontraŭ popolon hipokritan Mi lin
         sendos, kaj pri la popolo de Mia kolero Mi donos al li ordonon,
         ke li prenu militakiron, ke li rabu rabaĵon, kaj ke li piedpremu
         ĝin kiel koton sur la stratoj.<em class="versenr"> 7</em> Sed li ne tiel tion komprenas,
         kaj lia koro ne tiel intencas; li intencas ekstermi kaj dispremi
         ne malmulte da popoloj;<em class="versenr"> 8</em> ĉar li diras: Ĉu miaj princoj ĉiuj ne
         estas reĝoj?<em class="versenr"> 9</em> Ĉu Kalno ne estas kiel Karkemiŝ? ĉu Ĥamat ne estas
         kiel Arpad? ĉu Samario ne estas kiel Damasko?<em class="versenr"> 10</em> Ĉar mia mano
         trafis la regnojn idolistajn, kies idoloj estas pli multaj ol en
         Jerusalem kaj en Samario,<em class="versenr"> 11</em> tial, kiel mi agis kun Samario kaj
         ĝiaj idoloj, tiel mi agos kun Jerusalem kaj ĝiaj idoloj.
      </p>
      <p class="p"><em class="versenr"> 12</em> Sed kiam la Sinjoro plenumos Sian tutan faron sur la monto
         Cion kaj en Jerusalem, Mi rememoros la frukton de la malhumila
         reĝo de Asirio kaj la majeston de liaj arogantaj okuloj;<em class="versenr"> 13</em> ĉar
         li diris: Mi tion faris per la forto de mia mano kaj per mia
         saĝeco, ĉar mi estas saĝa; mi forigis la limojn de la popoloj,
         rabis iliajn provizojn, kaj mi deĵetis kiel potenculo la
         sidantojn;<em class="versenr"> 14</em> kaj mia mano trovis la riĉaĵon de la popoloj kiel
         neston; kaj kiel oni enkolektas forlasitajn ovojn, mi enkolektis
         la tutan teron; kaj neniu movis flugilon, malfermis la buŝon, nek
         krietis.<em class="versenr"> 15</em> Ĉu povas hakilo fanfaroni antaŭ tiu, kiu hakas per
         ĝi? ĉu povas segilo fieri antaŭ tiu, kiu ĝin tiras? kvazaŭ vergo
         svingus tiun, kiu ĝin levas! kvazaŭ bastono levus tiun, kiu ne
         estas el ligno!
      </p>
      <p class="p"><em class="versenr"> 16</em> Tial la Sinjoro, la Eternulo Cebaot, venigos malgrasecon sur
         liajn grasulojn, kaj sub lia gloro ekbrulos fajro, kiel flamo.<em class="versenr"> 17</em> Kaj la lumo de Izrael fariĝos fajro, kaj lia Sanktulo fariĝos
         flamo; kaj ĝi forbruligos kaj ekstermos liajn pikarbustojn kaj
         dornojn en unu tago,<em class="versenr"> 18</em> kaj ekstermos la majeston de lia arbaro
         kaj de lia fruktoĝardeno, de la animo ĝis la karno; kaj li
         fariĝos kiel senfortigita kadukulo.<em class="versenr"> 19</em> La restaĵo de la arboj de
         lia arbaro estos malgrandnombra, kaj knabo povos ilin registri.
      </p>
      <p class="p"><em class="versenr"> 20</em> En tiu tago la restintoj de Izrael kaj la savitoj de la domo
         de Jakob ne plu fidos sian batanton, sed fidos fidele la
         Eternulon, la Sanktulon de Izrael.<em class="versenr"> 21</em> Konvertiĝos la restintoj,
         la restintoj de Jakob, al la Dio potenca.<em class="versenr"> 22</em> Ĉar se via popolo,
         ho Izrael, eĉ estos kiel la apudmara sablo, nur la restintoj
         konvertiĝos; ĉar estas decidita ekstermo per inunda justeco.<em class="versenr"> 23</em> Ĉar deciditan ekstermon la Sinjoro, la Eternulo Cebaot, faros en
         la tuta lando.
      </p>
      <p class="p"><em class="versenr"> 24</em> Tial tiele diras la Sinjoro, la Eternulo Cebaot: Ne timu la
         Asirianon, ho Mia popolo, kiu loĝas en Cion; per vergo li vin
         frapos, kaj sian bastonon li levos kontraŭ vin, kiel la Egiptoj;<em class="versenr"> 25</em> ĉar ankoraŭ tre malmulte daŭros, kaj finiĝos la kolero kaj Mia
         furiozo pro iliaj malbonagoj;<em class="versenr"> 26</em> kaj la Eternulo Cebaot aperigos
         vipon super li, kiel Li frapis la Midjanidojn ĉe la roko Oreb kaj
         kiel Lia bastono estis super la maro, kaj Li levos ĝin, kiel
         kontraŭ la Egiptojn.<em class="versenr"> 27</em> Kaj en tiu tago lia ŝarĝo estos deprenita
         de sur viaj ŝultroj kaj lia jugo de sur via kolo, kaj la jugo
         krevos pro la graseco.
      </p>
      <p class="p"><em class="versenr"> 28</em> Li venas Ajaton, trapasas Migronon, revizias siajn armilojn en
         Miĥmaŝ;<em class="versenr"> 29</em> ili trapasis la pasejon, tradormas la nokton en Geba;
         Rama tremas, Gibea de Saul forkuras.<em class="versenr"> 30</em> Kriu laŭte, filino de
         Galim! atentu, Laiŝ! ho malriĉa Anatot!<em class="versenr"> 31</em> Madmena cedas, la
         loĝantoj de Gebim forkuras.<em class="versenr"> 32</em> Jam hodiaŭ li restos en Nob; li
         etendas sian manon kontraŭ la monton de la filino de Cion,
         kontraŭ la monteton de Jerusalem.
      </p>
      <p class="p"><em class="versenr"> 33</em> Jen la Sinjoro, la Eternulo Cebaot, kun forto dehakos
         branĉojn; la alte leviĝintaj estos dehakitaj, kaj la fieraj estos
         humiligitaj.<em class="versenr"> 34</em> Kaj Li pereigos la densajn partojn de la arbaro
         per fero, kaj Lebanon falos de la Potenculo.
      </p>
      <div class="dist_chapter"></div>
      <h3 class="chapternr">11</h3>
      <p class="first_p">Eliros markoto el la trunko de Jiŝaj, kaj branĉo elkreskos el
         ĝiaj radikoj.<em class="versenr"> 2</em> Kaj estos sur li la spirito de la Eternulo,
         spirito de saĝo kaj prudento, sprito de konsilo kaj forto,
         spirito de sciado kaj de timo antaŭ la Eternulo.<em class="versenr"> 3</em> Kaj agrabla
         estos al li la timo antaŭ la Eternulo; kaj ne laŭ la rigardo de
         siaj okuloj li juĝados, ne laŭ la aŭdo de siaj oreloj li
         eldirados verdiktojn;<em class="versenr"> 4</em> sed li juĝados malriĉulojn laŭ vero, kaj
         laŭ justeco li eldirados verdiktojn por humiluloj de la lando;
         kaj li frapos la teron per la vergo de sia buŝo, kaj per la spiro
         de siaj lipoj li mortigos malpiulon.<em class="versenr"> 5</em> Vero estos la zono de lia
         lumbo, kaj fideleco la zono de liaj koksoj.<em class="versenr"> 6</em> Kaj loĝos lupo kun
         ŝafido, kaj leopardo kuŝos kun kaprido; kaj bovido kaj leonido
         kaj grasigita bruto estos kune, kaj malgranda knabo ilin
         kondukos.<em class="versenr"> 7</em> Kaj bovino paŝtiĝos kun urso, kaj iliaj idoj kuŝos
         kune; kaj leono simile al bovo manĝos pajlon.<em class="versenr"> 8</em> Kaj suĉinfano
         ludos super la truo de aspido, kaj demamigita infano metos sian
         manon sur la neston de vipuro.<em class="versenr"> 9</em> Oni ne malbonagos kaj ne
         difektos sur Mia tuta sankta monto, ĉar la tero estos tiel plena
         de konado de la Eternulo, kiel la akvo plenigas la maron.
      </p>
      <p class="p"><em class="versenr"> 10</em> En tiu tempo al la radiko de Jiŝaj, kiu staros kiel standardo
         por la popoloj, celados la nacioj; kaj lia ripozejo estos honoro.
      </p>
      <p class="p"><em class="versenr"> 11</em> En tiu tempo la Sinjoro denove etendos Sian manon, por akiri
         la restaĵon de Sia popolo, kiu restis de Asirio kaj de Egiptujo
         kaj de Patros kaj de Etiopujo kaj de Elam kaj de Ŝinar kaj de
         Ĥamat kaj de la insuloj de la maro.<em class="versenr"> 12</em> Kaj Li levos standardon
         inter la nacioj kaj kolektos la dispelitojn de Izrael, kaj la
         disĵetitojn de Jehuda Li kolektos de la kvar finoj de la tero.<em class="versenr"> 13</em> Kaj malaperos la envio kontraŭ Efraimon, kaj la premantoj de
         Jehuda ekstermiĝos; Efraim ne envios Jehudan, kaj Jehuda ne
         premos Efraimon.<em class="versenr"> 14</em> Sed ili flugos kune al la Filiŝtoj
         okcidenten, prirabos la filojn de la oriento, sur Edomon kaj
         Moabon ili metos sian manon; kaj la Amonidoj ilin obeos.<em class="versenr"> 15</em> Kaj
         la Eternulo sekigos la golfon de Egiptujo, kaj svingos Sian manon
         kun forta vento super la Rivero, kaj dividos ĝin en sep
         riveretojn, kiujn oni povos transiri en ŝuoj.<em class="versenr"> 16</em> Kaj estos vojo
         por la restaĵo de Lia popolo, kiu restos de Asirio, kiel estis al
         Izrael en la tempo, kiam li eliris el la lando Egipta.
      </p>
      <div class="dist_chapter"></div>
      <h3 class="chapternr">12</h3>
      <p class="first_p">En tiu tago vi diros: Mi dankas Vin, ho Eternulo; ĉar kvankam
         Vi koleris min, Via kolero jam foriĝis, kaj Vi konsolas min.<em class="versenr"> 2</em> Jen Dio estas mia savo: mi fidas, kaj mi ne timas; ĉar Dio, la
         Eternulo, estas mia forto kaj mia kanto, kaj Li fariĝis mia savo.<em class="versenr"> 3</em> Kaj vi ĉerpos kun ĝojo akvon el la fontoj de la savo.<em class="versenr"> 4</em> Kaj vi
         diros en tiu tago: Danku la Eternulon, voku Lian nomon, sciigu
         Liajn farojn inter la popoloj, memorigu, ke Lia nomo estas alta.<em class="versenr"> 5</em> Kantu al la Eternulo, ĉar majestaĵon Li faris; tio estu sciata
         sur la tuta tero.<em class="versenr"> 6</em> Ĝojkriu kaj kantu, loĝantino de Cion; ĉar
         granda estas inter vi la Sanktulo de Izrael.
      </p>
      <div class="dist_chapter"></div>
      <h3 class="chapternr">13</h3>
      <p class="first_p">Profetaĵo pri Babel, kiun viziis Jesaja, filo de Amoc.</p>
      <p class="p"><em class="versenr"> 2</em> Sur senarba monto levu standardon, laŭte voku al ili, faru
         signon per la mano, ke ili eniru en la pordegon de la
         eminentuloj.<em class="versenr"> 3</em> Mi ordonis al Miaj sanktigitoj, Mi kunvokis al Mia
         kolero Miajn fortulojn, kiuj ĝojas pro Mia majesteco.<em class="versenr"> 4</em> Bruo de
         amaso estas sur la montoj, kvazaŭ de grandnombra popolo! bruo de
         la regnoj de nacioj kolektiĝintaj! la Eternulo Cebaot
         ĉirkaŭrigardas la batalontan militistaron.<em class="versenr"> 5</em> Ili venis el lando
         malproksima, de la rando de la ĉielo, la Eternulo kaj la iloj de
         Lia kolero, por ruinigi la tutan landon.<em class="versenr"> 6</em> Ĝemu, ĉar proksima
         estas la tago de la Eternulo; kiel katastrofo ĝi venos de la
         Plejpotenculo.<em class="versenr"> 7</em> Tial ĉiuj manoj senfortiĝas kaj ĉiu homa koro
         senkuraĝiĝas.<em class="versenr"> 8</em> Ili estas terurataj, spasmoj kaj doloroj ilin
         atakas, ili sin tordas, kiel naskantino; kun miro ili rigardas
         unu alian, iliaj vizaĝoj flamas.<em class="versenr"> 9</em> Jen venis la tago de la
         Eternulo, kruela kaj kolera kaj furioza, por fari la landon
         dezerto kaj ekstermi el ĝi ĝiajn pekulojn.<em class="versenr"> 10</em> La steloj de la
         ĉielo kaj ĝiaj stelfiguroj ne donas sian lumon, la suno
         mallumiĝis leviĝante, kaj la luno ne briligos sian lumon.<em class="versenr"> 11</em> Mi
         repagos al la mondo la malbonon kaj al la malpiuloj ilian kulpon;
         Mi ĉesigos la fierecon de la malhumiluloj, kaj la arogantecon de
         la potenculoj Mi malaltigos.<em class="versenr"> 12</em> Mi faros, ke viro estos pli kara,
         ol oro, kaj homo estos pli kara, ol la ora metalo el Ofir.<em class="versenr"> 13</em> Por
         tio Mi ektremigos la ĉielon, kaj la tero skuiĝos el sia loko, pro
         la kolero de la Eternulo Cebaot kaj en la tago de Lia flama
         kolero.<em class="versenr"> 14</em> Ili estos kiel gazelo persekutata, kiel ŝafo
         forlasita; ĉiu sin turnos al sia popolo, kaj ĉiu kuros al sia
         lando.<em class="versenr"> 15</em> Ĉiu renkontita estos trapikita, kaj ĉiu kaptita falos
         de glavo.<em class="versenr"> 16</em> Iliaj infanoj estos frakasitaj antaŭ iliaj okuloj;
         iliaj domoj estos prirabitaj, kaj iliaj edzinoj estos
         malhonoritaj.<em class="versenr"> 17</em> Mi vekos kontraŭ ilin la Medojn, kiuj ne ŝatas
         arĝenton kaj oron ne avidas,<em class="versenr"> 18</em> sed per pafarkoj mortigas
         junulojn, frukton de ventro ne kompatas; infanojn ne indulgas
         ilia okulo.<em class="versenr"> 19</em> Kaj Babel, la plej bela el la regnoj, la majesta
         belaĵo de la Ĥaldeoj, estos kiel Sodom kaj Gomora, ruinigitaj de
         Dio;<em class="versenr"> 20</em> neniu iam tie sidos, kaj por eterne ĝi restos neloĝata;
         Arabo ne starigos tie sian tendon, kaj paŝtistoj tie ne ripozos.<em class="versenr"> 21</em> Ripozos tie sovaĝaj bestoj, kaj iliaj domoj estos plenaj de
         gufoj, kaj strutoj tie loĝos, kaj virkaproj tie saltados.<em class="versenr"> 22</em> Kaj
         ŝakaloj bruos en iliaj palacoj, kaj strigoj en la salonoj de
         amuzo. Kaj baldaŭ venos ĝia tempo, kaj ĝiaj tagoj ne daŭros.
      </p>
      <div class="dist_chapter"></div>
      <h3 class="chapternr">14</h3>
      <p class="first_p">Ĉar la Eternulo ekkompatos Jakobon, kaj denove elektos
         Izraelon, kaj reloĝigos ilin en ilia lando. Kaj fremduloj kuniĝos
         kun ili, kaj aliĝos al la domo de Jakob.<em class="versenr"> 2</em> Kaj popoloj prenos
         ilin kaj venigos ilin sur ilian lokon, kaj la domo de Izrael
         ekposedos ilin en la lando de la Eternulo kiel sklavojn kaj
         sklavinojn. Kaj ili malliberigos siajn malliberigintojn kaj regos
         siajn premintojn.
      </p>
      <p class="p"><em class="versenr"> 3</em> Kaj en tiu tago, kiam la Eternulo ripozigos vin de via suferado
         kaj de via mizero, kaj de la malfacila laborado, per kiu oni
         laborigis vin,<em class="versenr"> 4</em> vi eldiros ĉi tiun mokokanton pri la reĝo de
         Babel, kaj diros: Kiel kvietiĝis la premanto, ĉesiĝis la tributo!<em class="versenr"> 5</em> La Eternulo rompis la bastonon de la maljustuloj, la vergon de
         la regantoj,<em class="versenr"> 6</em> kiu kolere batadis popolojn per batoj senĉesaj,
         kolere regadis popolojn, senĉese persekutante.<em class="versenr"> 7</em> Ekripozis,
         trankviliĝis la tuta tero, ĝojkrias, kantante.<em class="versenr"> 8</em> Eĉ la cipresoj
         ĝojas pri vi, la cedroj de Lebanon: De tiu tempo, kiam vi
         ekkuŝis, neniu hakanto venas al ni.<em class="versenr"> 9</em> Ŝeol sube ekskuiĝis pro vi,
         renkontante vin venantan; ĝi vekis por vi la mortintojn, ĉiujn
         potenculojn de la tero; ĝi levis por vi de iliaj tronoj ĉiujn
         reĝojn de la popoloj.<em class="versenr"> 10</em> Ili ĉiuj ekparolos kaj diros al vi: Vi
         ankaŭ senfortiĝis, kiel ni, vi similiĝis al ni;<em class="versenr"> 11</em> en Ŝeolon
         estas ĵetita via majesto kaj la bruo de viaj psalteroj; sub vi
         sterniĝos vermoj, kaj vermoj estos via kovrilo.<em class="versenr"> 12</em> Kial vi falis
         de la ĉielo, ho brilo, filo de la matenruĝo! hakita sur la teron
         vi estas, ho turmentinto de la popoloj.<em class="versenr"> 13</em> Kaj vi diris en via
         koro: Mi supreniros en la ĉielon, pli alten ol la steloj de Dio
         mi levos mian tronon, kaj mi sidos sur la monto de kunveno, ĉe la
         rando de nordo;<em class="versenr"> 14</em> mi supreniros sur la altaĵon de la nuboj, mi
         similiĝos al la Plejaltulo.<em class="versenr"> 15</em> Sed en Ŝeolon vi estos mallevita,
         en la profundon de la tombo!<em class="versenr"> 16</em> Tiuj, kiuj vin vidos, rigardos
         vin atente, kaj miros: Ĉu ĉi tio estas la viro, kiu tremigis la
         teron, teruris regnojn,<em class="versenr"> 17</em> kiu faris la mondon dezerto kaj
         ruinigis ĝiajn urbojn, kiu siajn kaptitojn ne liberigis hejmen?<em class="versenr"> 18</em> Ĉiuj reĝoj de popoloj kuŝas kun honoro, ĉiu en sia domo;<em class="versenr"> 19</em> sed vi estas forĵetita el via tombo, kiel malŝatata branĉo,
         kovrita de mortigitoj, trapikitaj per glavo, ĵetitaj malsupren en
         kavon, kiel kadavro piedpremata.<em class="versenr"> 20</em> Vi ne estos kun ili en tombo,
         ĉar vian landon vi ruinigis, vian popolon vi mortigis; la semon
         de malbonaguloj oni neniam nomos.<em class="versenr"> 21</em> Preparu liajn filojn por
         buĉo pro la pekoj de iliaj patroj, por ke ili ne leviĝu kaj ne
         heredu la landon kaj ne plenigu la mondon per urboj.<em class="versenr"> 22</em> Mi
         leviĝos kontraŭ ilin, diras la Eternulo Cebaot; kaj Mi ekstermos
         de Babel la nomon kaj restaĵon kaj filon kaj nepon, diras la
         Eternulo.<em class="versenr"> 23</em> Kaj Mi faros ĝin heredaĵo de botaŭroj, kaj akvaj
         marĉoj, kaj Mi balaos ĝin per balailo de pereigo, diras la
         Eternulo Cebaot.
      </p>
      <p class="p"><em class="versenr"> 24</em> Ĵuris la Eternulo Cebaot, dirante: Kiel Mi intencis, tiel
         fariĝos; kaj kiel Mi decidis, tiel efektiviĝos;<em class="versenr"> 25</em> frakasita
         estos la Asiriano en Mia lando, kaj sur Miaj montoj Mi lin
         dispremos, por ke foriĝu de ili lia jugo kaj lia ŝarĝo estu
         deprenita de sur iliaj ŝultroj.<em class="versenr"> 26</em> Tio estas la decido, farita
         pri la tuta tero; kaj tio estas la mano, etendita super ĉiujn
         popolojn.<em class="versenr"> 27</em> Ĉar la Eternulo Cebaot decidis, kaj kiu malhelpos?
         kaj Lia mano estas etendita, kiu do ĝin returnos?
      </p>
      <p class="p"><em class="versenr"> 28</em> En la jaro de la morto de la reĝo Aĥaz estis farita la
         sekvanta profetaĵo:
      </p>
      <p class="p"><em class="versenr"> 29</em> Ne ĝoju, tuta Filiŝtujo, ke rompita estas la vergo, kiu vin
         batadis; ĉar el la radiko de serpento eliros vipuro, kaj ĝia
         produkto estos fluganta serpento.<em class="versenr"> 30</em> Kaj la unuenaskitoj de
         malriĉuloj paŝtiĝos, kaj senhavuloj ripozos sendanĝere; kaj Mi
         pereigos per malsato vian radikon, kaj via restaĵo estos
         mortigita.<em class="versenr"> 31</em> Ĝemploru, ho pordego; kriu, ho urbo; perdis la
         kuraĝon la tuta Filiŝtujo; ĉar de nordo venas fumo, kaj neniu
         restas sola en iliaj taĉmentoj.<em class="versenr"> 32</em> Kaj kion oni respondos al la
         senditoj de la popolo? Ke la Eternulo fortikigis Cionon, kaj en
         ĝi trovos defendon la malriĉuloj de Lia popolo.
      </p>
      <div class="dist_chapter"></div>
      <h3 class="chapternr">15</h3>
      <p class="first_p">Profetaĵo pri Moab:</p>
      <p class="p">En nokto ruiniga pereis Ar-Moab, en nokto ruiniga pereis Kir-
         Moab.<em class="versenr"> 2</em> Ili iris en la domon kaj sur la altaĵojn de Dibon, por
         plori; pri Nebo kaj Medba ĝemploras Moab; ĉiuj kapoj estas
         kalvaj, ĉiuj barboj estas razitaj.<em class="versenr"> 3</em> Sur siaj stratoj ili
         ĉirkaŭzonis sin per sakaĵoj; sur iliaj tegmentoj kaj placoj ĉiuj
         ĝemkrias, konsumiĝas per plorado.<em class="versenr"> 4</em> Krias Ĥeŝbon kaj Eleale, ĝis
         Jahac oni aŭdas ilian voĉon; tial ĝemploras la armitoj de Moab,
         lia animo tremas en li.<em class="versenr"> 5</em> Mia koro krias pro Moab; liaj
         forkurintoj kuras ĝis Coar, ĝis la tria Eglat; ĉar laŭ la vojo
         supren al Luĥit ili iras plorante, ĉar sur la vojo al Ĥoronaim
         leviĝas kriado de malfeliĉo.<em class="versenr"> 6</em> Ĉar la akvo de Nimrim sekforiĝis,
         ĉar sekiĝis la herbo, malaperis kreskaĵoj, verdaĵo jam ne
         ekzistas.<em class="versenr"> 7</em> Tial la abundaĵon, kiun ili kolektis, kaj sian
         ŝparitaĵon ili transportas trans la riveron de la salikoj.<em class="versenr"> 8</em> Ĉar
         la kriado ĉirkaŭas la limojn de Moab, ĝis Eglaim atingas lia
         plorado, kaj ĝis Beer-Elim atingas lia plorado.<em class="versenr"> 9</em> Ĉar la akvo de
         Dimon estas plena de sango; ĉar Mi ankoraŭ pli multe venigos sur
         Dimonon, leonon sur la saviĝintojn de Moab kaj sur la restaĵon de
         la lando.
      </p>
      <div class="dist_chapter"></div>
      <h3 class="chapternr">16</h3>
      <p class="first_p">Sendu ŝafidon al la reganto de la tero el Sela en la dezerto
         sur la monton de la filino de Cion.<em class="versenr"> 2</em> Kiel vaganta birdo,
         elpelita el la nesto, tiel estos la filinoj de Moab ĉe la
         transirejoj de Arnon.<em class="versenr"> 3</em> Aranĝu konsilon, faru decidon; simile al
         nokto faru vian ombron meze de la tago; kaŝu la elpelitojn, ne
         malkaŝu la vaganton.<em class="versenr"> 4</em> Miaj elpelitaj Moabidoj loĝu ĉe vi; estu
         por ili ŝirmo kontraŭ la rabanto, ĝis ĉesiĝos la premado, finiĝos
         la rabado, malaperos la piedpremanto el la lando.<em class="versenr"> 5</em> Kaj
         fortikiĝos trono per favorkoreco, kaj sur ĝi kun justeco en la
         tendo de David sidos juĝisto, celanta justecon, akcelanta la
         veron.
      </p>
      <p class="p"><em class="versenr"> 6</em> Ni aŭdis pri la fiereco de Moab, ke ĝi estas tre granda; lia
         malhumileco kaj fiereco kaj furiozado estas pli granda, ol lia
         forto.<em class="versenr"> 7</em> Tial ĝemkrios Moab pri si mem, ĉiuj ĝemkrios; pri la
         fundamentoj de Kir-Ĥareset ili ploras, profunde frapitaj.<em class="versenr"> 8</em> Ĉar
         la kampoj de Ĥeŝbon dezertiĝis, ankaŭ la vinberĝardenoj de Sibma;
         la estroj de la popoloj dishakis la plej bonajn branĉojn, kiuj
         atingis ĝis Jazer, etendiĝis en la dezerton; ĝiaj markotoj
         disĵetiĝis, transiris la maron.<em class="versenr"> 9</em> Tial per la ploro de Jazer mi
         ploros pri la vinberĝardeno de Sibma; mi priverŝos vin per miaj
         larmoj, ho Ĥeŝbon kaj Eleale; ĉar krioj de triumfo falis sur
         viajn somerajn fruktojn kaj sur vian grenrikolton.<em class="versenr"> 10</em> Foriĝis de
         la kampo ĝojo kaj gajeco, kaj en la vinberĝardenoj oni ne kantas
         nek ĝojkrias; vinon en la vinpremejoj oni ne premas; la ĝojkriojn
         Mi ĉesigis.<em class="versenr"> 11</em> Tial mia interno sonas pri Moab kiel harpo, kaj
         mia koro pri Kir-Ĥeres.<em class="versenr"> 12</em> Kaj kiam montriĝos, ke Moab
         senfortiĝis sur la altaĵo, kaj eniros en sian templon, por preĝi,
         li nenion atingos.
      </p>
      <p class="p"><em class="versenr"> 13</em> Tio estas la vorto, kiun la Eternulo diris pri Moab antaŭ
         longe.<em class="versenr"> 14</em> Sed nun la Eternulo diris jene: Post tri jaroj, kiel
         estas la jaroj de dungito, malaltiĝos la gloro de Moab kun la
         tuta grandnombreco, kaj restos tre malmulte, malgrandnombre.
      </p>
      <div class="dist_chapter"></div>
      <h3 class="chapternr">17</h3>
      <p class="first_p">Profetaĵo pri Damasko:</p>
      <p class="p">Jen Damasko ne plu estos urbo, sed ĝi estos amaso da ruinaĵoj.<em class="versenr"> 2</em> Forlasitaj estos la urboj de Aroer; brutaroj tie paŝtiĝos, kaj
         neniu ilin fortimigos.<em class="versenr"> 3</em> Kaj detruita estos la fortikaĵo de
         Efraim, kaj la regno de Damasko kaj la restaĵo de Sirio estos
         kiel la gloro de la Izraelidoj, diras la Eternulo Cebaot.
      </p>
      <p class="p"><em class="versenr"> 4</em> En tiu tempo maldikiĝos la gloro de Jakob, kaj lia grasa korpo
         malgrasiĝos.<em class="versenr"> 5</em> Kaj estos tiel, kiel kiam rikoltanto enkolektis la
         grenon kaj lia mano rikoltis la spikojn, kaj estos kiel post la
         rikolto de spikoj en la valo Refaim.<em class="versenr"> 6</em> Kaj restos tie
         postrikoltaĵo, kiel ĉe la skuado de olivarbo: du, tri olivoj sur
         la supro de alta branĉo, kvar, kvin sur la branĉoj fruktoportaj,
         diras la Eternulo, Dio de Izrael.<em class="versenr"> 7</em> En tiu tempo la homo sin
         turnos al sia Kreinto, kaj liaj okuloj ekrigardos al la Sanktulo
         de Izrael.<em class="versenr"> 8</em> Kaj li ne turnos sin al la altaroj, faritaj de liaj
         manoj, kaj ne rigardos al la faritaĵo de siaj fingroj, al la
         sanktaj stangoj kaj la idoloj de la suno.<em class="versenr"> 9</em> En tiu tempo liaj
         urboj fortikigitaj estos kiel ruinoj en arbaro aŭ sur altaĵo,
         kiujn oni forlasis pro la Izraelidoj, kaj ili estos dezertaj.<em class="versenr"> 10</em> Ĉar vi forgesis la Dion de via savo kaj ne memoris la Rokon de
         via forteco; tial vi plantis plantaĵojn plezurigajn kaj kreskigis
         fremdan vinberbranĉon;<em class="versenr"> 11</em> en la tago, kiam vi plantis, vi zorgis
         pri la kreskado, kaj en la mateno, kiam vi semis, vi zorgis pri
         la floroj; sed en la tago de ricevado estas ne rikolto, sed
         doloro suferiga.
      </p>
      <p class="p"><em class="versenr"> 12</em> Ho ve! bruo de multe da popoloj; ili bruas simile al la bruo
         de maroj; kaj tumulto de gentoj, kiel tumulto de grandaj akvoj.<em class="versenr"> 13</em> Gentoj bruas simile al la bruado de grandaj akvoj; sed Li
         minace ekkrios al ili, kaj ili forkuros malproksimen, kaj ili
         estos pelataj, kiel grenventumaĵo sur la montoj estas pelata de
         vento, kaj kiel polvo estas pelata de ventego.<em class="versenr"> 14</em> Dum la vespero
         jen estas teruro; sed antaŭ la mateno ili jam ne ekzistas. Tia
         estas la sorto de niaj premantoj kaj la loto de niaj rabantoj.
      </p>
      <div class="dist_chapter"></div>
      <h3 class="chapternr">18</h3>
      <p class="first_p">Ve al la lando flanke ombrata, kiu troviĝas transe de la
         riveroj Etiopaj,<em class="versenr"> 2</em> kiu sendas senditojn per la maro kaj per kanaj
         ŝipoj sur la akvo! Iru, rapidaj senditoj, al la popolo
         grandkreska kaj glathaŭta, al la popolo, kiu estas pli terura, ol
         kia ajn alia, al la popolo laŭregulara kaj piedpremanta, kies
         landon tratranĉas riveroj.<em class="versenr"> 3</em> Vi ĉiuj, kiuj troviĝas en la mondo
         kaj loĝas sur la tero! rigardu, kiam oni levos standardon; kaj
         aŭskultu, kiam oni ekblovos per trumpeto.<em class="versenr"> 4</em> Ĉar tiel diris al mi
         la Eternulo: Mi restos trankvila kaj rigardos en Mia loĝejo, kiel
         serena varmego ĉe hela lumo, kiel rosa nubo ĉe varmego de
         rikolto.<em class="versenr"> 5</em> Ĉar antaŭ la rikolto, kiam la florado finiĝis kaj la
         floro fariĝis matura bero, Li detranĉos la branĉojn per tranĉiloj
         kaj deprenos la vinberbranĉojn.<em class="versenr"> 6</em> Ĉio kune estos lasita por la
         rabobirdoj de la montoj kaj por la bestoj de la tero; kaj la
         rabobirdoj loĝos super ĝi en somero, kaj ĉiaj bestoj de la tero
         super ĝi vintros.<em class="versenr"> 7</em> En tiu tempo sur la lokon de la nomo de la
         Eternulo Cebaot, sur la monton Cion, alportos donacojn al la
         Eternulo Cebaot la popolo grandkreska kaj glathaŭta, la popolo,
         kiu estas pli terura, ol kia ajn alia, la popolo laŭregulara kaj
         piedpremanta, kies landon tratranĉas riveroj.
      </p>
      <div class="dist_chapter"></div>
      <h3 class="chapternr">19</h3>
      <p class="first_p">Profetaĵo pri Egiptujo:</p>
      <p class="p">Jen la Eternulo veturos sur malpeza nubo kaj venos Egiptujon. Kaj
         ektremos antaŭ Li la idoloj de Egiptujo, kaj la koro de la
         Egiptoj senkuraĝiĝos interne de ili.<em class="versenr"> 2</em> Kaj Mi tumultigos Egiptojn
         kontraŭ Egiptojn; kaj militos ĉiu kontraŭ sia frato kaj ĉiu
         kontraŭ sia amiko, urbo kontraŭ urbo, regno kontraŭ regno.<em class="versenr"> 3</em> Kaj
         malaperos la kuraĝo de la Egiptoj interne de ili, kaj Mi detruos
         iliajn intencojn; kaj ili demandos la idolojn kaj la sorĉistojn
         kaj la aŭguristojn kaj la antaŭdiristojn.<em class="versenr"> 4</em> Kaj Mi transdonos la
         Egiptojn en la manon de kruela sinjoro, kaj senkompata reĝo regos
         super ili, diras la Sinjoro, la Eternulo Cebaot.<em class="versenr"> 5</em> Kaj sekforiĝos
         la akvo el la maro, kaj la rivero senakviĝos kaj sekiĝos.<em class="versenr"> 6</em> Kaj
         senhaviĝos la riveroj, elĉerpiĝos kaj sekiĝos la kanaloj de
         Egiptujo, kano kaj junko velkos.<em class="versenr"> 7</em> La herbejoj apudakvaj, super
         la akvo mem, kaj ĉio semita apud la akvo velkos, sekiĝos, kaj
         malaperos.<em class="versenr"> 8</em> Kaj malĝojos la fiŝkaptistoj, kaj ploros ĉiuj, kiuj
         ĵetas fiŝhokojn en la akvon, kaj la etendantoj de retoj surakvaj
         estos malfeliĉaj.<em class="versenr"> 9</em> Kaj hontos la prilaboristoj de lino kombita
         kaj la teksistoj de blanka tolo.<em class="versenr"> 10</em> Kaj la pilastroj de la lando
         estos disbatitaj; ĉiuj dungatoj estos malgajaj.<em class="versenr"> 11</em> Malsaĝaj estas
         la princoj de Coan; la saĝaj konsilistoj de Faraono fariĝis
         senkonsilaj. Kiel vi diros al Faraono: Mi estas filo de saĝuloj,
         ido de antikvaj reĝoj?<em class="versenr"> 12</em> Kie do nun estas viaj saĝuloj? ili do
         diru al vi kaj sciigu, kion la Eternulo Cebaot decidis pri
         Egiptujo.<em class="versenr"> 13</em> Malsaĝiĝis la princoj de Coan, trompiĝis la princoj
         de Nof, erarigis Egiptujon, la fundamenton de siaj gentoj.<em class="versenr"> 14</em> La
         Eternulo verŝis en ilin spiriton de konfuzo; kaj ili erarigis
         Egiptujon en ĉiuj ĝiaj faroj, kiel ebriulo ŝanceliĝas vomante.<em class="versenr"> 15</em> Kaj estos en Egiptujo nenia faro, kiun farus kapo aŭ vosto,
         branĉo aŭ kano.
      </p>
      <p class="p"><em class="versenr"> 16</em> En tiu tempo Egiptujo estos kiel virinoj; ĝi tremos kaj timos
         antaŭ la moviĝo de la mano de la Eternulo Cebaot, kiun Li svingos
         super ĝi.<em class="versenr"> 17</em> Kaj la lando de Jehuda fariĝos teruraĵo por la
         Egiptoj; ĉiu, kiu rememoros ĝin, ektimos, pro la decido de la
         Eternulo Cebaot, kiun Li decidis pri ili.
      </p>
      <p class="p"><em class="versenr"> 18</em> En tiu tempo estos en la lando Egipta kvin urboj, parolantaj
         la lingvon Kanaanan kaj ĵurantaj per la Eternulo Cebaot; unu
         havos la nomon Urbo de Detruo.
      </p>
      <p class="p"><em class="versenr"> 19</em> En tiu tempo estos altaro por la Eternulo meze de la lando
         Egipta, kaj monumento por la Eternulo apud ĝia limo;<em class="versenr"> 20</em> kaj ĝi
         estos signo kaj atesto pri la Eternulo Cebaot en la lando Egipta;
         ĉar ili krios al la Eternulo pro la premantoj, kaj Li sendos al
         ili savanton kaj potenculon, kiu savos ilin.<em class="versenr"> 21</em> Kaj la Eternulo
         fariĝos konata al la Egiptoj; kaj la Egiptoj tiam ekkonos la
         Eternulon, kaj alportos buĉoferojn kaj farunoferojn, kaj faros
         sanktajn promesojn al la Eternulo kaj plenumos.<em class="versenr"> 22</em> La Eternulo
         frapos la Egiptojn, frapos kaj resanigos; kaj ili returnos sin al
         la Eternulo, kaj Li aŭskultos ilian peton kaj resanigos ilin.
      </p>
      <p class="p"><em class="versenr"> 23</em> En tiu tempo estos vojo de Egiptujo al Asirio; kaj la
         Asirianoj venados en Egiptujon kaj la Egiptoj en Asirion, kaj la
         Egiptoj servados kune kun la Asirianoj.
      </p>
      <p class="p"><em class="versenr"> 24</em> En tiu tempo Izrael estos triope kun Egiptujo kaj Asirio;
         estos beno sur la tero.<em class="versenr"> 25</em> La Eternulo Cebaot benos ilin,
         dirante: Benataj estu Mia popolo la Egiptoj, kaj Asirio, verko de
         Miaj manoj, kaj Mia heredaĵo Izrael.
      </p>
      <div class="dist_chapter"></div>
      <h3 class="chapternr">20</h3>
      <p class="first_p">En la jaro, kiam Tartan venis Aŝdodon, kien lin sendis Sargon,
         reĝo de Asirio, kaj li militis kontraŭ Aŝdod kaj prenis ĝin,<em class="versenr"> 2</em> en
         tiu tempo la Eternulo parolis per Jesaja, filo de Amoc, dirante:
         Iru, kaj demetu la sakaĵon de via lumbo, kaj demetu la ŝuojn de
         viaj piedoj. Kaj li faris tiel; li iris nuda kaj nudpieda.<em class="versenr"> 3</em> Kaj
         la Eternulo diris: Kiel Mia servanto Jesaja iris nuda kaj
         nudpieda por trijara montrado kaj antaŭdirado pri Egiptujo kaj
         Etiopujo,<em class="versenr"> 4</em> tiel la reĝo de Asirio kondukos la kaptitajn Egiptojn
         kaj la ekzilitajn Etiopojn, junulojn kaj maljunulojn, nudajn kaj
         nudpiedajn kaj kun nudaj hontaj partoj, malhonore por la Egiptoj.<em class="versenr"> 5</em> Kaj ili havos teruron kaj honton pro Etiopujo, kiun ili fidis,
         kaj pro Egiptujo, pri kiu ili fanfaronis.<em class="versenr"> 6</em> Kaj en tiu tempo
         diros la loĝantoj de tiu apudmara lando: Jen kia estas nia fidita
         lando, kien ni kuris, por serĉi helpon, por savi nin kontraŭ la
         reĝo de Asirio; kiamaniere ni nun savos nin?
      </p>
      <div class="dist_chapter"></div>
      <h3 class="chapternr">21</h3>
      <p class="first_p">Profetaĵo pri la apudmara dezerto:</p>
      <p class="p">Kiel renversanta de ventego de sudo, li venas el la dezerto, el
         lando terura.<em class="versenr"> 2</em> Kruela vizio estas montrita al mi: rabanto rabas,
         kaj ruiniganto ruinigas. Supreniru, ho Elam; sieĝu, ho Medujo;
         ĉiun ĝemadon mi ĉesigis.<em class="versenr"> 3</em> Tial mia lumbo estas plena de doloro;
         turmentoj kaptis min, kiel turmentoj de naskantino; mi tordiĝis,
         kiam mi aŭdis; mi sentis teruron, kiam mi vidis.<em class="versenr"> 4</em> Konsterniĝas
         mia koro, teruro min frapis; la ĉarma nokto fariĝis por mi
         teruro.<em class="versenr"> 5</em> Preparu tablon, starigu gardostarantojn, manĝu, trinku.
         Leviĝu, princoj, ŝmiru la ŝildon.<em class="versenr"> 6</em> Ĉar tiele diris al mi mia
         Sinjoro: Iru, starigu observanton; kion li vidos, li diru.<em class="versenr"> 7</em> Kaj
         li vidis vicojn da ĉevaloj duope, vicojn da azenoj, vicojn da
         kameloj; kaj li aŭskultis atente, kun granda atento.<em class="versenr"> 8</em> Kaj li
         ekkriis kiel leono: Mia sinjoro, mi staris konstante sur mia
         observejo dum la tago, kaj sur mia gardejo mi staris tutajn
         noktojn;<em class="versenr"> 9</em> kaj jen venis viro, veturanta sur duĉevala ĉaro, kaj
         li ekkrias kaj diras: Falis, falis Babel, kaj ĉiuj idoloj de ĝiaj
         dioj rompiĝis sur la teron.<em class="versenr"> 10</em> Mia draŝaĵo, kaj filo de mia
         garbejo! kion mi aŭdis de la Eternulo Cebaot, Dio de Izrael, tion
         mi diris al vi.
      </p>
      <p class="p"><em class="versenr"> 11</em> Profetaĵo pri Duma:
      </p>
      <p class="p">Oni krias al mi el Seir: Gardisto, kiom da nokto restas?
         gardisto, kiom da nokto restas?<em class="versenr"> 12</em> La gardisto diris: Venis la
         mateno, kaj tamen estas nokto; se vi volas demandi, demandu,
         revenu denove.
      </p>
      <p class="p"><em class="versenr"> 13</em> Profetaĵo pri Arabujo:
      </p>
      <p class="p">En la arbaro Arabuja pasigu la nokton, karavanoj Dedanaj!<em class="versenr"> 14</em> Elportu akvon renkonte al la soifanto, vi, loĝantoj de la lando
         Tema, kun pano renkontu la forkurinton;<em class="versenr"> 15</em> ĉar oni forkuras de
         glavo, de akrigita glavo, kaj de pafarko streĉita, kaj de kruela
         batalo.<em class="versenr"> 16</em> Ĉar tiele diris al mi la Sinjoro: Post unu jaro, kiel
         la jaro de dungito, malaperos la tuta gloro de Kedar;<em class="versenr"> 17</em> kaj la
         restaĵo de la heroaj arkpafistoj de Kedar estos malgranda; ĉar la
         Eternulo, Dio de Izrael, diris.
      </p>
      <div class="dist_chapter"></div>
      <h3 class="chapternr">22</h3>
      <p class="first_p">Profetaĵo pri la valo de vizio:</p>
      <p class="p">Kio nun estas al vi, ke vi ĉiuj iris sur la tegmentojn?<em class="versenr"> 2</em> Vi,
         plena de bruo, urbo tumulta, urbo gaja, viaj mortigitoj ne estas
         mortigitaj per glavo kaj ne mortis en batalo;<em class="versenr"> 3</em> ĉiuj viaj ĉefoj
         kune forkuris de pafarko; ĉiuj, kiujn oni trovis ĉe vi, estas
         ligitaj; ligitaj estas kune ĉiuj, kiuj forkuris malproksimen.<em class="versenr"> 4</em> Tial mi diris: Forturnu vin de mi, mi ploros maldolĉe; ne penu
         konsoli min pri la malfeliĉo de la filino de mia popolo.<em class="versenr"> 5</em> Ĉar
         tio estas tago de konsterno kaj de piedpremado kaj de konfuzo
         antaŭ la Sinjoro, la Eternulo Cebaot, en la valo de vizio;
         detruado de muroj kaj vokado al la montoj.<em class="versenr"> 6</em> Kaj Elam portis
         sagujon en vico da rajdantoj, kaj Kir briligis ŝildon.<em class="versenr"> 7</em> Kaj viaj
         plej bonaj valoj pleniĝis de ĉaroj, kaj rajdantoj sin aranĝis
         antaŭ la pordego.<em class="versenr"> 8</em> Kaj oni formetis la kurtenon de Jehuda; kaj
         vi rigardis en tiu tago la armilojn de la arbara domo,<em class="versenr"> 9</em> kaj vi
         vidis, ke estas multe da fendoj en la urbo de David; kaj vi
         kolektis la akvon de la malsupra lageto.<em class="versenr"> 10</em> Kaj vi kalkulis la
         domojn de Jerusalem; kaj vi detruis la domojn, por fortikigi la
         muron.<em class="versenr"> 11</em> Kaj inter la du muroj vi faris basenon por la akvo de
         la malnova lageto. Sed vi ne direktis vian rigardon al Tiu, kiu
         tion faris, kaj ĝian antikvan Kreinton vi ne rigardis.<em class="versenr"> 12</em> Kaj en
         tiu tago la Sinjoro, la Eternulo Cebaot, vokis, ke oni ploru kaj
         kriu, kaj detranĉu siajn harojn kaj surmetu sur sin sakaĵon.<em class="versenr"> 13</em> Jen estas ĝojo kaj gajeco: oni mortigas bovojn, buĉas ŝafojn; oni
         manĝas viandon kaj trinkas vinon, dirante: Ni manĝu kaj trinku,
         ĉar morgaŭ ni mortos.<em class="versenr"> 14</em> Sed al mia orelo malkaŝis la Eternulo
         Cebaot: Ĉi tiu malbonagado ne estos pardonita al vi, ĝis vi
         mortos, diris la Sinjoro, la Eternulo Cebaot.
      </p>
      <p class="p"><em class="versenr"> 15</em> Tiele diris la Sinjoro, la Eternulo Cebaot: Iru, venu al tiu
         administranto, al Ŝebna, la palacestro, kaj diru:<em class="versenr"> 16</em> Kion vi
         havas ĉi tie? kaj kiun vi havas ĉi tie, ke vi elhakigis al vi ĉi
         tie tombon? Li elhakigas alte sian tombon, li elĉizigas en la
         roko loĝejon por si.<em class="versenr"> 17</em> Jen la Eternulo forte vin ĵetos kaj forte
         vin kaptos;<em class="versenr"> 18</em> Li volvos vin kaj rulos kiel globon en vastan
         landon; tie vi mortos, tie restos la ĉaroj de via gloro, vi,
         malhonoro de la domo de via sinjoro!<em class="versenr"> 19</em> Kaj Mi depuŝos vin de via
         posteno, kaj el via ofico vi estos forigita.<em class="versenr"> 20</em> Kaj en tiu tago
         Mi alvokos Mian servanton Eljakim, filon de Ĥilkija,<em class="versenr"> 21</em> kaj Mi
         vestos lin per via ĥitono kaj zonos per via zono, kaj vian
         regadon Mi transdonos en lian manon; kaj li estos patro por la
         loĝantoj de Jerusalem kaj por la domo de Jehuda.<em class="versenr"> 22</em> Kaj Mi metos
         la ŝlosilon de la domo de David sur lian ŝultron; kaj li
         malfermos, kaj neniu fermos; kaj li fermos, kaj neniu malfermos.<em class="versenr"> 23</em> Kaj Mi fortikigos lin kiel najlon sur loko fidinda, kaj li
         estos trono de honoro en la domo de sia patro.<em class="versenr"> 24</em> Kaj pendos sur
         li la tuta gloro de la domo de lia patro, la infanoj kaj idoj,
         ĉiuj malgrandaj vazoj, de la vazoj por manĝado ĝis la vazoj por
         trinkado.<em class="versenr"> 25</em> En tiu tago, diras la Eternulo Cebaot, estos
         forigita la najlo, fortikigita sur loko fidinda; ĝi estos rompita
         kaj falos, kaj pereos la ŝarĝo, kiu estis sur ĝi; ĉar la Eternulo
         diris.
      </p>
      <div class="dist_chapter"></div>
      <h3 class="chapternr">23</h3>
      <p class="first_p">Profetaĵo pri Tiro:</p>
      <p class="p">Plorkriu, ho ŝipoj de Tarŝiŝ; ĉar ĝi estas detruita tiel, ke
         restis neniu domo, neniu pordo. El la lando de la Kitidoj tio
         estas sciigita al ili.<em class="versenr"> 2</em> Silentu, ho loĝantoj de la apudmara
         lando. Komercistoj de Cidon, transveturantaj la maron, vin
         plenigadis;<em class="versenr"> 3</em> sur granda akvo oni venigadis al ĝi semojn de
         Ŝiĥor, rikoltaĵon de Nilo; kaj ĝi estis komercejo de la popoloj.<em class="versenr"> 4</em> Hontu, Cidon; ĉar la maro, la mara fortikaĵo diris: Mi ne havis
         dolorojn, mi ne naskis, mi ne edukis knabojn, mi ne kreskigis
         knabinojn.<em class="versenr"> 5</em> Kiam oni tion aŭdos en Egiptujo, oni ektremos ĉe la
         sciigo pri Tiro.<em class="versenr"> 6</em> Transiru al Tarŝiŝ, plorkriu, ho loĝantoj de
         la apudmara lando.<em class="versenr"> 7</em> Ĉu tio estas via gaja urbo, la tre antikva?
         ĝiaj piedoj forportas ĝin, por loĝi malproksime.<em class="versenr"> 8</em> Kiu decidis
         tion pri Tiro, la kronita, kies komercistoj estas princoj kaj
         kies negocistoj estas eminentuloj de la lando?<em class="versenr"> 9</em> La Eternulo
         Cebaot tion decidis, por malaperigi la majeston de ĉiu gloro, por
         humiligi ĉiujn eminentulojn de la lando.<em class="versenr"> 10</em> Trapasu vian landon
         kiel rivero, ho filino de Tarŝiŝ; jam nenio vin zonas.<em class="versenr"> 11</em> Sian
         manon Li etendis super la maron, Li skuis regnojn; la Eternulo
         faris ordonon pri Kanaan, por ekstermi liajn fortikaĵojn.<em class="versenr"> 12</em> Kaj
         Li diris: Vi en plu estos gaja, vi, senhonorigita virgulino,
         filino de Cidon! Leviĝu, transiru al la Kitidoj; sed ankaŭ tie vi
         ne havos trankvilecon.<em class="versenr"> 13</em> Jen la lando de la Ĥaldeoj: ĉi tiu
         popolo ne ekzistis; la Asiriano ĝin fondis por la loĝantoj de la
         dezerto; ili starigis sieĝajn turojn, detruis ĝiajn palacojn,
         faris ĝin ruino.<em class="versenr"> 14</em> Plorkriu, ho ŝipoj de Tarŝiŝ; ĉar detruita
         estas via potenco.<em class="versenr"> 15</em> En tiu tempo Tiro estos forgesita dum
         sepdek jaroj, kiuj estas kiel la tempo de unu reĝo; post la fino
         de la sepdek jaroj estos kun Tiro tio, kion oni kantas pri
         malĉastistino:<em class="versenr"> 16</em> Prenu la harpon, ĉirkaŭiru la urbon, ho
         forgesita malĉastistino; ludu bone, kantu multe, por ke oni
         rememoru vin.<em class="versenr"> 17</em> Kaj post la fino de la sepdek jaroj la Eternulo
         vizitos Tiron, kiu denove ricevados promalĉastajn donacojn kaj
         malĉastados kun ĉiuj regnoj de la mondo sur la supraĵo de la
         tero.<em class="versenr"> 18</em> Kaj ĝia komercenspezo kaj ĝiaj promalĉastaj donacoj
         estos konsekritaj al la Eternulo; ili ne estos kolektataj en
         trezorejon nek konservataj; sed por tiuj, kiuj loĝas antaŭ la
         vizaĝo de la Eternulo, estos ĝia komercenspezo, por ke ili manĝu
         sate kaj havu belajn vestojn.
      </p>
      <div class="dist_chapter"></div>
      <h3 class="chapternr">24</h3>
      <p class="first_p">Jen la Eternulo dezertigas la landon kaj ruinigas ĝin kaj
         ŝanĝas ĝian aspekton kaj disĵetas ĝiajn loĝantojn.<em class="versenr"> 2</em> Kaj estos al
         la popolo kiel al la pastro, al la servisto kiel al lia mastro,
         al la servistino kiel al ŝia mastrino, al la aĉetanto kiel al la
         vendanto, al la pruntedonanto kiel al la prunteprenanto, al la
         ŝuldanto kiel al la kreditoro.<em class="versenr"> 3</em> Tute dezertigita estos la lando
         kaj tute prirabita; ĉar la Eternulo tion diris.<em class="versenr"> 4</em> Funebras kaj
         velkas la lando, senfortiĝas kaj velkas la mondo, senfortiĝas la
         eminentuloj de la popolo de la lando.<em class="versenr"> 5</em> Kaj la tero estas
         malpurigita de siaj loĝantoj; ĉar ili malobeis la instruon,
         ŝanĝis la leĝon, detruis la eternan interligon.<em class="versenr"> 6</em> Pro tio malbeno
         konsumis la teron, kaj kulpiĝis tiuj, kiuj loĝas sur ĝi; pro tio
         forbrulis la loĝantoj de la lando kaj restis malmulte da homoj.<em class="versenr"> 7</em> Malgaja estas la mosto, sensukiĝis la vinbero, ĝemas ĉiuj
         ĝojintoj.<em class="versenr"> 8</em> Ĉesiĝis la gajeco de tamburinoj, malaperis la bruo de
         gajuloj, ĉesiĝis la gajeco de harpo.<em class="versenr"> 9</em> Oni ne trinkas vinon ĉe
         kantado; maldolĉa estas ebriigaĵo por siaj trinkantoj.<em class="versenr"> 10</em> Ruinigita estas la dezerta urbo; ĉiuj domoj estas fermitaj tiel,
         ke oni ne povas eniri.<em class="versenr"> 11</em> Oni ploras sur la stratoj pri vino;
         mallumiĝis ĉia ĝojo, malaperis la gajeco de la lando.<em class="versenr"> 12</em> En la
         urbo restis dezerteco, kaj la pordegoj disbatitaj estas
         ruinigitaj.<em class="versenr"> 13</em> Ĉar tiel estos meze de la lando, meze de la
         popoloj: kiel post fruktoskuo de olivarbo, kiel estas al la
         restintaj beroj post la fino de la vinberrikolto.<em class="versenr"> 14</em> Ili levos
         sian voĉon kaj ĝojkrios, pri la majesto de la Eternulo ili krios
         de la maro.<em class="versenr"> 15</em> Tial en la regionoj orientaj gloru la Eternulon,
         sur la insuloj de la maro la nomon de la Eternulo, Dio de Izrael.
      </p>
      <p class="p"><em class="versenr"> 16</em> De la rando de la tero ni aŭdis kantadon: Gloro al la justulo;
         sed mi diras: Ho mi malfeliĉa, ho mi malfeliĉa, ve al mi! rabis
         rabistoj, kaj per granda rabado ili rabis.<em class="versenr"> 17</em> Teruro, kavo, kaj
         kaptilo trafos vin, ho loĝantoj de la tero.<em class="versenr"> 18</em> Kaj tiu, kiu
         forkuros de la voĉo de la teruro, falos en kavon; kaj kiu eliros
         el la kavo, trafos en la kaptilon; ĉar la aperturoj de alte
         malfermiĝis kaj la fundamento de la tero ekskuiĝis.<em class="versenr"> 19</em> Forte
         diskrevis la tero, forte dispeciĝis la tero, forte skuiĝis la
         tero.<em class="versenr"> 20</em> Ŝanceliĝas la tero kiel ebriulo, kaj balanciĝas kiel
         hamako; kaj pezas sur ĝi ĝia krimeco; kaj ĝi falis, kaj ne plu
         leviĝos.
      </p>
      <p class="p"><em class="versenr"> 21</em> Kaj en tiu tempo punos la Eternulo la taĉmentojn de la alto en
         la ĉielo kaj la reĝojn de la tero sur la tero.<em class="versenr"> 22</em> Kaj ili estos
         kolektitaj kune, ligitaj en malliberejo, kaj ili estos enŝlositaj
         en ŝlositejo, kaj post longa tempo ili estos punitaj.<em class="versenr"> 23</em> Kaj
         ruĝiĝos la luno, kaj hontos la suno, kiam la Eternulo Cebaot
         ekreĝos sur la monto Cion kaj en Jerusalem, kaj Lia gloro aperos
         antaŭ Liaj plejaĝuloj.
      </p>
      <div class="dist_chapter"></div>
      <h3 class="chapternr">25</h3>
      <p class="first_p">Ho Eternulo, Vi estas mia Dio; mi gloros Vin, mi laŭdos Vian
         nomon; ĉar Vi faris miraklon; decidoj antikvaj fariĝis
         efektivaĵoj kaj veraĵoj.<em class="versenr"> 2</em> Ĉar Vi faris el urbo amason da ŝtonoj;
         urbon fortikigitan Vi faris ruino; la kasteloj de la barbaroj ne
         plu prezentas urbon kaj neniam rekonstruiĝos.<em class="versenr"> 3</em> Pro tio gloros
         Vin popolo potenca, urbo de fortaj gentoj Vin timos.<em class="versenr"> 4</em> Ĉar Vi
         fariĝis fortikaĵo por senhavulo, fortikaĵo por malriĉulo en lia
         mizero, rifuĝejo kontraŭ pluvego, ombro kontraŭ varmego; ĉar la
         spirito de potenculoj estas kiel pluvego kontraŭ muron.<em class="versenr"> 5</em> Kiel
         varmegon en dezerto Vi kvietigis la malhumilecon de la barbaroj;
         kiel varmego per ombro de nubo estas mallaŭtigita la kantado de
         la potenculoj.<em class="versenr"> 6</em> Kaj la Eternulo Cebaot faros por ĉiuj popoloj
         sur tiu monto festenon el grasaĵoj, festenon el bona vino, el
         grasaĵoj sukoplenaj, el vinoj ne fermentintaj.<em class="versenr"> 7</em> Kaj Li forigos
         sur tiu monto la kovrilon, kiu kovras ĉiujn popolojn, kaj la
         kurtenon, kiu estas etendita super ĉiuj gentoj.<em class="versenr"> 8</em> Li neniigos la
         morton por ĉiam; kaj la Sinjoro, la Eternulo, forviŝos la larmojn
         de ĉiuj vizaĝoj, kaj la honton de Sia popolo Li forigos de la
         tuta tero; ĉar la Eternulo tion diris.
      </p>
      <p class="p"><em class="versenr"> 9</em> Kaj oni diros en tiu tago: Jen estas nia Dio, al kiu ni
         esperis, kaj Li nin savis; jen estas la Eternulo, al kiu ni
         esperis, ni ĝoju kaj estu gajaj pro Lia savo.<em class="versenr"> 10</em> Ĉar haltos la
         mano de la Eternulo sur tiu monto; tiam Moab estos dispremita sur
         sia loko, kiel pajlo estas dispremata en sterka koto.<em class="versenr"> 11</em> Kaj se
         li etendos siajn manojn meze de ĝi, kiel naĝanto etendas, por
         naĝi, tiam humiliĝos lia fiereco kune kun la lerteco de liaj
         manoj.<em class="versenr"> 12</em> Kaj viajn altajn fortikajn murojn Li renversos,
         malaltigos, ĵetos sur la teron al la polvo.
      </p>
      <div class="dist_chapter"></div>
      <h3 class="chapternr">26</h3>
      <p class="first_p">En tiu tago la jena kanto estos kantata en la lando Juda: Ni
         havas urbon potencan; savon Li starigas kiel murojn kaj remparon.<em class="versenr"> 2</em> Malfermu la pordegojn, por ke eniru la popolo justa,
         konservanta la fidelecon.<em class="versenr"> 3</em> Por la fidmensulo Vi konservos pacon
         absolutan; ĉar Vin li fidas.<em class="versenr"> 4</em> Fidu la Eternulon por ĉiam; ĉar en
         Dio, la Eternulo, estas roko eterna.<em class="versenr"> 5</em> Ĉar Li ĵetis malsupren
         loĝantojn de la altaĵo, urbon alte leviĝintan; Li malaltigis ĝin,
         malaltigis ĝis la tero, ĵetis ĝin al la polvo.<em class="versenr"> 6</em> Piedo ĝin
         premas, la piedoj de malriĉuloj, la plandoj de senhavuloj.<em class="versenr"> 7</em> La
         vojo de justulo estas rekta; Vi, Pravulo, ebenigas la vojon de
         justulo.<em class="versenr"> 8</em> Eĉ sur la vojo de Via juĝo, ho Eternulo, ni esperis al
         Vi; Vian nomon kaj la memoron pri Vi sopiris nia animo.<em class="versenr"> 9</em> Per mia
         animo mi sopiris Vin en la nokto, per mia spirito en mia interno
         mi serĉis Vin matene; ĉar dum Via juĝado sur la tero la loĝantoj
         de la mondo lernis justecon.<em class="versenr"> 10</em> Se malvirtulo estas indulgata, li
         ne lernas justecon; en lando de justeco li agas maljuste kaj ne
         rigardas la majeston de la Eternulo.
      </p>
      <p class="p"><em class="versenr"> 11</em> Ho Eternulo, levita estis Via mano, sed ili ne vidis tion; ili
         ekvidos kun honto Vian ĵaluzon pri la popolo; Via flama kolero
         kontraŭ Viaj malamikoj formanĝos ilin.<em class="versenr"> 12</em> Ho Eternulo, Vi
         starigos por ni pacon; ĉar ankaŭ ĉiujn niajn aferojn Vi faris por
         ni.<em class="versenr"> 13</em> Ho Eternulo, nia Dio! regis super ni sinjoroj krom Vi, sed
         nur per Vi ni gloras Vian nomon.<em class="versenr"> 14</em> Ili mortis kaj ne reviviĝos,
         ili estas malvivuloj kaj ne releviĝos; ĉar Vi ilin punis kaj
         ekstermis, kaj Vi malaperigis ĉiun memoron pri ili.<em class="versenr"> 15</em> Vi
         multigis la popolon, ho Eternulo, Vi multigis la popolon; Vi
         gloriĝis vaste sur ĉiuj finoj de la tero.
      </p>
      <p class="p"><em class="versenr"> 16</em> Ho Eternulo, en mizero ili rememoris Vin, ili preĝis mallaŭte,
         kiam Vi ilin punis.<em class="versenr"> 17</em> Kiel gravedulino ĉe la alproksimiĝo de la
         naskado turmentiĝas kaj krias en siaj doloroj, tiel ni estis
         antaŭ Vi, ho Eternulo.<em class="versenr"> 18</em> Ni estis gravedaj, ni turmentiĝis, ni
         naskis kvazaŭ venton; savon ni ne venigis al la tero, kaj ne
         falis la loĝantoj de la mondo.<em class="versenr"> 19</em> Reviviĝos Viaj mortintoj, miaj
         kadavroj releviĝos. Vekiĝu kaj ĝoju vi, kuŝantaj en la tero; ĉar
         roso sur kreskaĵoj estas Via roso, kaj la tero elĵetos la
         mortintojn.
      </p>
      <p class="p"><em class="versenr"> 20</em> Iru, mia popolo, eniru en viajn ĉambrojn kaj ŝlosu viajn
         pordojn post vi; kaŝu vin por mallonga momento, ĝis pasos la
         kolero.<em class="versenr"> 21</em> Ĉar jen la Eternulo eliros el Sia loko, por puni la
         malbonagojn de la loĝantoj de la tero; kaj la tero malkaŝos sian
         sangon kaj ne plu kovros siajn mortigitojn.
      </p>
      <div class="dist_chapter"></div>
      <h3 class="chapternr">27</h3>
      <p class="first_p">En tiu tago la Eternulo punos per Sia peza kaj granda kaj forta
         glavo la levjatanon, la serpenton eltordiĝeman, kaj la
         levjatanon, la serpenton kurbiĝantan; kaj Li mortigos la drakon,
         kiu estas en la maro.
      </p>
      <p class="p"><em class="versenr"> 2</em> En tiu tago kantu pri ĝi, pri la kara vinberĝardeno:<em class="versenr"> 3</em> Mi, la
         Eternulo, estas ĝia gardanto; ĉiumomente Mi trinkigas ĝin; por ke
         neniu ĝin difektu, Mi gardas ĝin tage kaj nokte.<em class="versenr"> 4</em> Ĉu Mi ne havas
         koleron? ĉu iu elmetus batale kontraŭ Mi dornojn kaj
         pikarbustojn? Mi elpaŝus kontraŭ ilin, kaj ĉiujn kune
         forbruligus.<em class="versenr"> 5</em> Nur en la okazo, se oni serĉus Mian defendon, por
         fari pacon kun Mi, oni farus kun Mi pacon.<em class="versenr"> 6</em> En la estonteco
         Jakob enradikiĝos; Izrael ekfloros kaj ellasos verdajn branĉojn;
         kaj ili plenigos la mondon per fruktoj.
      </p>
      <p class="p"><em class="versenr"> 7</em> Ĉu li estis frapata tiel, kiel estis frapataj liaj frapantoj?
         aŭ ĉu li estas mortigita tiel, kiel estas mortigitaj liaj
         mortigintoj?<em class="versenr"> 8</em> Nur kiam la mezuro tro pleniĝis, Vi punis lin per
         ekzilo: Li elpelis lin per Sia potenca blovo en la tago de
         orienta vento.<em class="versenr"> 9</em> Tial tiamaniere estos forviŝita la malbonagado
         de Jakob; kaj la tuta frukto de la forigo de lia peko konsistos
         en tio, ke li faros ĉiujn ŝtonojn de la altaroj kiel
         dispeciĝintaj kalkŝtonoj, ke ne plu restu la sanktaj stangoj kaj
         la idoloj de la suno.<em class="versenr"> 10</em> Ĉar urbo fortikigita estos solecigita,
         loĝloko estos forlasita kaj forrestigita kiel dezerto; tie
         paŝtiĝos bovido, tie ĝi ripozos kaj formanĝos ĝiajn kreskaĵojn.<em class="versenr"> 11</em> Kiam sekiĝos ĝiaj branĉoj, oni ilin rompos; venos virinoj kaj
         forbruligos ilin. Ĉar tio ne estas popolo prudenta, tial ĝia
         Kreinto ne kompatos ĝin, kaj ĝia Farinto ĝin ne indulgos.
      </p>
      <p class="p"><em class="versenr"> 12</em> Kaj en tiu tago la Eternulo debatos la fruktojn, komencante de
         la fluo de la Rivero ĝis la torento de Egiptujo; kaj vi, ho
         Izraelidoj, estos kolektitaj unu post unu.
      </p>
      <p class="p"><em class="versenr"> 13</em> Kaj en tiu tago oni ekblovos per granda trumpeto, kaj venos
         tiuj, kiuj perdiĝis en la lando Asiria kaj kiuj estis elpelitaj
         en la landon Egiptan, kaj ili adorkliniĝos antaŭ la Eternulo sur
         la sankta monto en Jerusalem.
      </p>
      <div class="dist_chapter"></div>
      <h3 class="chapternr">28</h3>
      <p class="first_p">Ve al la fiera krono de la ebriuloj de Efraim! ilia bela
         majesto estas velkinta floro; sur la supro de grasa kampo ili
         estas senkonsciigitaj de vino.<em class="versenr"> 2</em> Jen la Sinjoro havas fortulon
         kaj potenculon; kiel hajla pluvego, kiel pereiga ventego, kiel
         inundo de forta disverŝiĝinta akvo, li potence ĵetos ilin sur la
         teron.<em class="versenr"> 3</em> Per piedoj estos premata la fiera krono de la ebriuloj
         de Efraim.<em class="versenr"> 4</em> Kaj ilia bela majesto fariĝos velkinta floro sur la
         supro de grasa kampo, kiel figo antaŭ la somero; kiam la vidanto
         ĝin ekvidas, li, apenaŭ preninte ĝin en la manon, tuj ĝin
         englutas.<em class="versenr"> 5</em> En tiu tago la Eternulo Cebaot estos majesta krono
         kaj bela diademo por la restaĵo de Sia popolo,<em class="versenr"> 6</em> kaj spirito de
         justeco por la sidantoj en la juĝejo, kaj forto por tiuj, kiuj
         rebatas la batalon al la pordego.<em class="versenr"> 7</em> Sed ankaŭ ĉi tiuj ŝanceliĝas
         de vino kaj balanciĝas de drinkaĵo; pastro kaj profeto ŝanceliĝas
         de drinkaĵo, senkonsciiĝas de vino, vagas pro drinkaĵo, eraras en
         la vidado, falpuŝiĝas ĉe la juĝa verdikto.<em class="versenr"> 8</em> Ĉar ĉiuj tabloj
         estas plenaj de vomaĵo kaj malpuraĵo, mankas jam loko.<em class="versenr"> 9</em> Al kiu
         li instruas scion, kaj al kiu li aŭdigas predikon? ĉu al
         forprenitaj for de lakto, al demamigitoj?<em class="versenr"> 10</em> Ĉar ordono post
         ordono, ordono post ordono; regulo post regulo, regulo post
         regulo; iom tie, iom ĉi tie.<em class="versenr"> 11</em> Per balbutantaj lipoj kaj per
         lingvo fremda Li parolos al ili,<em class="versenr"> 12</em> Tiu, kiu diris al ili: Jen
         estas ripozejo, lasu la laculon ripozi; kaj jen estas
         trankviligo; sed ili ne volis aŭskulti.<em class="versenr"> 13</em> Kaj aperos al ili la
         vorto de la Eternulo, ordono post ordono, ordono post ordono,
         regulo post regulo, regulo post regulo, iom tie, iom ĉi tie; por
         ke ili iru kaj falu dorsen kaj rompiĝu kaj enretiĝu kaj kaptiĝu.
      </p>
      <p class="p"><em class="versenr"> 14</em> Tial aŭskultu la vorton de la Eternulo, vi, mokistoj, regantoj
         de tiu popolo, kiu estas en Jerusalem.<em class="versenr"> 15</em> Ĉar vi diras: Ni faris
         interligon kun la morto, kaj kun Ŝeol ni faris interkonsenton;
         kiam la frapanta vipo estos trapasanta, ĝi nin ne atingos, ĉar
         mensogon ni faris nia rifuĝejo kaj per malvero ni nin kovros.<em class="versenr"> 16</em> Pro tio tiele diris la Sinjoro, la Eternulo: Jen Mi por
         fundamento kuŝigas ŝtonon en Cion, ŝtonon elprovitan, bazangulan,
         valoregan, fortikigitan fundamenton; la fidanto ne
         maltrankviliĝu.<em class="versenr"> 17</em> Kaj Mi faros justecon la mezurŝnuro, kaj veron
         la vertikalo; kaj hajlo forbatos la rifuĝejon de mensogo, kaj la
         kaŝejon forportos akvo.<em class="versenr"> 18</em> Kaj forigita estos via interligo kun
         la morto, kaj via interkonsento kun Ŝeol ne teniĝos; kiam la
         frapanta vipo estos trapasanta, vi estos frakasata de ĝi.<em class="versenr"> 19</em> Ĉiufoje, kiam ĝi trairos, ĝi kaptos vin; ĉar ĉiutage ĝi trairos,
         tage kaj nokte, kaj terura estos la klarigo, kiun ĝi donos.<em class="versenr"> 20</em> Ĉar tro mallonga estos la lito, por sin etendi; kaj la litkovrilo
         estos tro mallarĝa, por sin enkovri.<em class="versenr"> 21</em> Ĉar la Eternulo leviĝos,
         kiel sur la monto Peracim, Li koleros, kiel en la valo Gibeona,
         por plenumi Sian faron, Sian eksterordinaran faron, kaj fari Sian
         laboron, Sian eksterordinaran laboron.<em class="versenr"> 22</em> Kaj nun ne moku, por ke
         viaj katenoj ne plifortiĝu; ĉar mi aŭdis, ke de la Sinjoro, la
         Eternulo Cebaot, tio estas neŝanĝeble decidita pri la tuta lando.
      </p>
      <p class="p"><em class="versenr"> 23</em> Atentu, kaj aŭskultu mian voĉon; konsideru, kaj aŭskultu mian
         parolon.<em class="versenr"> 24</em> Ĉu ĉiutage la plugisto plugas por semado, sulkaranĝas
         kaj erpas sian kampon?<em class="versenr"> 25</em> Kiam li ebenigis ĝian supraĵon, li
         disŝutas ja nigelon kaj disĵetas kuminon kaj metas tritikon laŭ
         vicoj kaj hordeon en la difinitan lokon kaj spelton ĉe la limoj.<em class="versenr"> 26</em> Tian ordon lernigis al li lia Dio, Li instruis lin.<em class="versenr"> 27</em> Ĉar ne
         per fera draŝilo oni draŝas nigelon, kaj oni ne rulas radon de
         ĉaro sur kumino; sed per bastono oni elbatas nigelon, kaj kuminon
         per vergo.<em class="versenr"> 28</em> Greno estas draŝata; sed ne eterne oni ĝin draŝas;
         oni frapas ĝin per la rado de sia ĉaro, sed per siaj ĉevaloj oni
         ĝin ne dispremas.<em class="versenr"> 29</em> Ankaŭ ĉi tio venas de la Eternulo Cebaot;
         mirinda estas Lia decido, granda estas Lia saĝeco.
      </p>
      <div class="dist_chapter"></div>
      <h3 class="chapternr">29</h3>
      <p class="first_p">Ve al Ariel, al Ariel, al la urbo, en kiu sidis David! aldonu
         jaron al jaro, la festoj faru sian ciklon.<em class="versenr"> 2</em> Mi premos Arielon,
         kaj estos ĝemado kaj malĝojo; kaj li estos al Mi vera Ariel.<em class="versenr"> 3</em> Kaj Mi sieĝos vin ĉirkaŭe, kaj Mi premos vin per remparo, kaj Mi
         starigos kontraŭ vi turojn.<em class="versenr"> 4</em> Kaj vi parolos malalte el sub la
         tero, kaj el sub la polvo vi murmuros viajn vortojn; kaj via voĉo
         estos kiel voĉo de ventroparolisto el sub la tero, kaj el sub la
         polvo vi flustros viajn vortojn.<em class="versenr"> 5</em> Sed la multego de viaj
         malamikoj estos kiel subtila polvo, kaj la multo de la premantoj
         estos kiel disfluganta grenventumaĵo; kaj tio fariĝos subite,
         neatendite.<em class="versenr"> 6</em> De la Eternulo Cebaot vi estos punata kun tondro
         kaj tertremo kaj granda bruo, kun ventego kaj turnovento kaj
         konsumeganta fajra flamo.<em class="versenr"> 7</em> Kaj kiel sonĝo, kiel nokta vizio
         estos la multo de la popoloj, kiuj batalos kontraŭ Ariel kaj
         kontraŭ ĉiuj liaj fortikaĵoj kaj kiuj premos lin.<em class="versenr"> 8</em> Kiel
         malsatanto sonĝas, ke li manĝas, sed li vekiĝas, kaj lia interno
         estas malplena; kaj kiel soifanto sonĝas, ke li trinkas, sed li
         vekiĝas, kaj li estas senforta kaj lia animo forte soifas: tiel
         estos kun la multego de ĉiuj popoloj, kiuj batalos kontraŭ la
         monto Cion.
      </p>
      <p class="p"><em class="versenr"> 9</em> Haltu kaj miru, ŝajnigu vin blindaj kaj blindiĝu. Ili ebriiĝis,
         sed ne de vino; ili ŝanceliĝas, sed ne de drinkaĵo.<em class="versenr"> 10</em> Ĉar la
         Eternulo verŝis sur vin spiriton de profunda dormo kaj fermis
         viajn okulojn, vualis la profetojn kaj viajn estrojn, la
         viziistojn.<em class="versenr"> 11</em> Kaj ĉia vizio estos por vi kiel la vortoj de libro
         sigelita, kiun oni donas al homo, kiu povoscias legi, dirante al
         li: Volu legi ĉi tion; sed li respondas: Mi ne povas, ĉar ĝi
         estas sigelita.<em class="versenr"> 12</em> Sed kiam oni donas la libron al homo, kiu ne
         povoscias legi, dirante al li: Volu legi ĉi tion, li respondas:
         Mi ne povoscias legi.
      </p>
      <p class="p"><em class="versenr"> 13</em> Kaj la Sinjoro diris: Ĉar ĉi tiu popolo alproksimiĝas per sia
         buŝo kaj honoras Min per siaj lipoj, sed ilia koro estas
         malproksime de Mi, kaj ilia timo antaŭ Mi estas nur lernita
         ordono de homoj:<em class="versenr"> 14</em> tial Mi plue agos mirinde kun ĉi tiu popolo,
         Mi agos tre mirinde; kaj pereos la saĝeco de ĝiaj saĝuloj, kaj la
         kompetenteco de ĝiaj kompetentuloj malaperos.
      </p>
      <p class="p"><em class="versenr"> 15</em> Ve al tiuj, kiuj profunde kaŝas antaŭ la Eternulo la
         intencojn, kaj kies faroj estas en mallumo, kaj kiuj diras: Kiu
         nin vidas? kaj kiu scias pri ni?<em class="versenr"> 16</em> Ho, via perverseco! Ĉu la
         potfaristo estas rigardata kiel egala al la argilo? ĉu faritaĵo
         diras pri sia farinto: Li min ne faris? kaj ĉu kreitaĵo diras pri
         sia kreinto: Li ne estas kompetenta?<em class="versenr"> 17</em> Sed jen baldaŭ, post
         mallonga tempo, Lebanon aliformiĝos en fruktoportan kampon, kaj
         la fruktoporta kampo estos rigardata kiel arbaro.<em class="versenr"> 18</em> Kaj en tiu
         tago la surduloj aŭdos la vortojn de la libro, kaj la okuloj de
         la blinduloj ekvidos tra mallumo kaj nokto.<em class="versenr"> 19</em> Kaj la mizeruloj
         havos grandan ĝojon en la Eternulo, kaj la homoj malriĉaj
         triumfos en la Sanktulo de Izrael.<em class="versenr"> 20</em> Ĉar malaperos premanto, kaj
         ne plu ekzistos blasfemanto, kaj ekstermitaj estos ĉiuj zorgantoj
         pri malbonagoj,<em class="versenr"> 21</em> kiuj pekigas homojn per vorto kaj faras
         insidojn kontraŭ juĝopetanto ĉe la pordego kaj trompe forpuŝas
         justulon.<em class="versenr"> 22</em> Pro tio tiele diris pri la domo de Jakob la
         Eternulo, kiu elaĉetis Abrahamon: Nun Jakob ne hontos, kaj nun
         lia vizaĝo ne paliĝos.<em class="versenr"> 23</em> Ĉar kiam li vidos meze de si siajn
         infanojn, la faron de Miaj manoj, ili honoros Mian nomon kaj
         honoros la Sanktulon de Jakob kaj respektos la Dion de Izrael.<em class="versenr"> 24</em> Kaj la spirite-erarantoj ricevos prudenton, kaj la malpacemuloj
         akceptos instruon.
      </p>
      <div class="dist_chapter"></div>
      <h3 class="chapternr">30</h3>
      <p class="first_p">Ve al la filoj malobeemaj, diras la Eternulo, kiuj faras
         interkonsilojn, sed sen Mi, kaj aranĝas interkonsentojn, sed sen
         Mia spirito, por aligi pekon al peko,<em class="versenr"> 2</em> kaj kiuj iras Egiptujon,
         ne demandinte Mian buŝon, por defendi sin per defendo de Faraono
         kaj kaŝi sin en la ombro de Egiptujo!<em class="versenr"> 3</em> Sed la defendo de Faraono
         estos por vi honto, kaj la kaŝiĝo en la ombro de Egiptujo ― malhonoro.<em class="versenr"> 4</em> Ĉar liaj princoj estis en Coan, kaj liaj senditoj
         venis en Ĥaneson.<em class="versenr"> 5</em> Ĉiuj hontos pro la popolo, kiu ne servis al
         ili por helpo, nek por utilo, sed nur por honto kaj malhonoro.
      </p>
      <p class="p"><em class="versenr"> 6</em> Jen oni vidas ŝarĝojn sur bestoj en sudo, en lando de mizero
         kaj suferoj, kie estas leonino kaj leono, vipuro kaj fluganta
         serpento; ili forportas sur la dorso de junaj azenoj siajn
         riĉaĵojn kaj sur la ĝibo de kameloj siajn trezorojn al popolo,
         kiu ne povas utili.<em class="versenr"> 7</em> La helpo de la Egiptoj estas vanta kaj
         vana; tial Mi diris pri tio: Ili fanfaronas, sidante hejme.<em class="versenr"> 8</em> Nun
         iru, skribu tion al ili sur tabelo kaj desegnu tion en libro, por
         ke tio restu por la tempo estonta, por ĉiam, por eterne.<em class="versenr"> 9</em> Ĉar
         tio estas popolo malobeema, filoj mensogaj, filoj, kiuj ne volas
         aŭskulti instruon de la Eternulo.<em class="versenr"> 10</em> Ili diras al la
         antaŭvidistoj: Ne antaŭvidu; kaj al la profetoj: Ne profetu al ni
         la veron, parolu al ni flataĵojn, profetu al ni gajaĵon;<em class="versenr"> 11</em> flankiĝu for de la vojo, dekliniĝu de la irejo, forigu de antaŭ
         ni la Sanktulon de Izrael.<em class="versenr"> 12</em> Tial tiele diras la Sanktulo de
         Izrael: Ĉar vi malŝatas tiun vorton kaj fidas maljustaĵon kaj
         trompon kaj apogas vin sur ĉi tio:<em class="versenr"> 13</em> tial ĉi tiu kulpo estos por
         vi kiel fendo, minacanta disfalon kaj montranta sin sur alta
         muro, kies falo estos subita, neatendita.<em class="versenr"> 14</em> Kaj Li frakasos ĝin,
         kiel oni frakasas argilan vazon, frakasos senindulge, tiel ke en
         ĝiaj rompopecoj ne troviĝos vazopeco, por preni fajron de la
         fajrujo aŭ ĉerpi akvon el akvujo.<em class="versenr"> 15</em> Ĉar tiele diras la Sinjoro,
         la Eternulo, la Sanktulo de Izrael: Per pento kaj trankvileco vi
         saviĝus, en kvieteco kaj fido estus via forto; sed vi ne volis.<em class="versenr"> 16</em> Vi diris: Ne, ni forkuros sur ĉevaloj; tial vi forkuros; kaj:
         Sur rapiduloj ni forrajdos; tial rapidaj estos viaj
         persekutantoj.<em class="versenr"> 17</em> De la minaco de unu forkuros tuta milo, de la
         minaco de kvin vi ĉiuj forkuros, ĝis vi restos kiel signo sur la
         supro de monto kaj kiel flago sur monteto.<em class="versenr"> 18</em> Tial la Eternulo
         atendos, antaŭ ol Li vin korfavoros, kaj tial Li leviĝos, antaŭ
         ol Li vin kompatos; ĉar la Eternulo estas Dio de juĝo; feliĉaj
         estas ĉiuj, kiuj fidas Lin.
      </p>
      <p class="p"><em class="versenr"> 19</em> Ĉar, ho popolo de Cion, loĝantoj de Jerusalem, vi ne plu
         ploros; Li korfavoros vin, kiam vi plorkrios; kiam Li aŭdos vin,
         Li respondos al vi.<em class="versenr"> 20</em> Kaj la Sinjoro donos al vi panon en la
         mizero kaj akvon en la premado; kaj ne plu kaŝiĝos viaj
         instruantoj, kaj viaj okuloj vidos viajn instruantojn.<em class="versenr"> 21</em> Kaj
         kiam vi dekliniĝos ĉu dekstren, ĉu maldekstren, viaj oreloj aŭdos
         vortojn diratajn malantaŭ vi: Jen estas la vojo, iru laŭ ĝi.<em class="versenr"> 22</em> Kaj vi rigardos kiel malpuran la arĝentan tegon de viaj statuoj
         kaj la oran kovron de viaj idoloj; vi forĵetos ilin kiel
         malpuraĵon, vi diros al ili: For!<em class="versenr"> 23</em> Kaj Li donos pluvon al via
         semo, kiun vi semos sur la kampo, kaj panon, produkton de la
         tero, kaj ĝi estos sukoplena kaj grasa; sur vasta paŝtejo
         paŝtiĝos tiam viaj brutoj.<em class="versenr"> 24</em> Kaj la bovoj kaj junaj azenoj, kiuj
         prilaboros la teron, manĝos miksitan nutraĵon, ŝutitan per
         kribrilo kaj ŝovelilo.<em class="versenr"> 25</em> Kaj sur ĉiu alta monto kaj sur ĉiu alta
         monteto estos riveroj, torentoj da akvo, en la tago de la granda
         mortigado, kiam falos la turoj.<em class="versenr"> 26</em> Kaj la lumo de la luno estos
         kiel la lumo de la suno, kaj la lumo de la suno estos sepoble pli
         granda, kiel la lumo de sep tagoj, en tiu tempo, kiam la Eternulo
         bandaĝos la difektojn de Sia popolo kaj resanigos ĝiajn vundojn.
      </p>
      <p class="p"><em class="versenr"> 27</em> Jen la nomo de la Eternulo venas de malproksime; Lia kolero
         flamas kaj estas pezega; Lia buŝo estas plena de indigno, kaj Lia
         lango estas kiel fajro ekstermanta;<em class="versenr"> 28</em> kaj Lia spiro estas kiel
         torento disverŝiĝinta, kiu atingas ĝis la kolo, por trakribri la
         popolojn per kribrilo de pereo; kaj erariga brido estos sur la
         makzeloj de la popoloj.<em class="versenr"> 29</em> Kantado estos ĉe vi, kiel en la nokto
         de celebrado de festo; kaj kora ĝojo, kiel ĉe tiu, kiu iras kun
         fluto, por veni sur la monton de la Eternulo al la Roko de
         Izrael.<em class="versenr"> 30</em> Kaj la Eternulo aŭdigos Sian majestan voĉon, kaj la
         pezon de Sia brako Li vidigos en bolanta kolero kaj en flamo de
         ekstermanta fajro, en ventego kaj pluvego kaj ŝtona hajlo.<em class="versenr"> 31</em> Ĉar
         ektremos la Asiriano de la voĉo de la Eternulo, kiu frapos lin
         per la vergo.<em class="versenr"> 32</em> Kaj penetranta estos ĉiu ekbato per la bastono,
         kiun la Eternulo faligos sur lin kun tamburinoj kaj harpoj; kaj
         per bataloj senhaltaj Li batalos kontraŭ li.<em class="versenr"> 33</em> Ĉar delonge estas
         preparita la bruligejo; ĝi estas preta ankaŭ por la reĝo,
         profundigita, vastigita; ĝia lignaro enhavas multe da fajro kaj
         ligno; la blovo de la Eternulo ekbruligos ĝin kiel torenton da
         sulfuro.
      </p>
      <div class="dist_chapter"></div>
      <h3 class="chapternr">31</h3>
      <p class="first_p">Ve al tiuj, kiuj iras Egiptujon, por serĉi helpon, kaj esperas
         je ĉevaloj, kaj fidas ĉarojn, ĉar estas multe da ili, kaj
         rajdantojn, ĉar ili estas fortaj; sed ili ne rigardas al la
         Sanktulo de Izrael kaj ne demandas la Eternulon.<em class="versenr"> 2</em> Sed Li estas
         saĝa, kaj Li venigas malfeliĉon, kaj Siajn vortojn Li ne
         reprenas; kaj Li leviĝos kontraŭ la domo de la malpiuloj kaj
         kontraŭ la helpanto de malbonagantoj.<em class="versenr"> 3</em> La Egiptoj estas ja
         homoj, ne Dio; kaj iliaj ĉevaloj estas karno, ne spirito. Kiam la
         Eternulo etendos Sian manon, tiam falpuŝiĝos la helpanto kaj
         falos la helpato, kaj ĉiuj kune pereos.<em class="versenr"> 4</em> Ĉar tiele diris al mi
         la Eternulo: Kiel leono aŭ leonido blekegas super sia rabaĵo,
         kaj, se eĉ oni kunevokus kontraŭ ĝin multon da paŝtistoj, ĝi ne
         timas ilian voĉon kaj ne humiliĝas antaŭ ilia bruado, tiel la
         Eternulo Cebaot malsupreniros, por batali pro la monto Cion kaj
         pro ĝia altaĵo.
      </p>
      <p class="p"><em class="versenr"> 5</em> Kiel birdoj per siaj flugiloj, tiel la Eternulo Cebaot defendos
         Jerusalemon, defendos kaj savos, indulgos kaj liberigos.<em class="versenr"> 6</em> Revenu
         al Tiu, de kiu tiel profunde defalis la filoj de Izrael.<em class="versenr"> 7</em> Ĉar en
         tiu tago ĉiu forĵetos siajn idolojn arĝentajn kaj siajn idolojn
         orajn, kiujn viaj manoj faris al vi por peko.<em class="versenr"> 8</em> Kaj la Asiriano
         falos de glavo ne vira, kaj glavo ne homa lin ekstermos; kaj li
         forkuros de glavo, kaj liaj junuloj fariĝos tributo.<em class="versenr"> 9</em> Kaj lia
         forto forkuros pro timo, kaj liaj princoj ektremos antaŭ
         standardo, diras la Eternulo, kies fajro estas sur Cion kaj kies
         fajrejo estas en Jerusalem.
      </p>
      <div class="dist_chapter"></div>
      <h3 class="chapternr">32</h3>
      <p class="first_p">Jen kun justeco regos reĝo, kaj princoj administros laŭleĝe.<em class="versenr"> 2</em> Kaj ĉiu estos kiel ŝirmilo kontraŭ vento, kiel rifuĝejo kontraŭ
         pluvego, kiel torentoj da akvo en la stepo, kiel ombro de peza
         roko en lando dezerta.<em class="versenr"> 3</em> La okuloj de vidantoj ne estos fermitaj,
         kaj la oreloj de aŭdantoj atentos.<em class="versenr"> 4</em> Kaj la koro de
         senprudentuloj lernos scion, kaj la lango de balbutantoj parolos
         rapide kaj klare.<em class="versenr"> 5</em> Oni ne plu nomos malnoblulon noblulo, kaj pri
         avarulo oni ne plu diros, ke li estas bonfaranto.<em class="versenr"> 6</em> Ĉar
         malnoblulo parolas malnoblaĵon, kaj lia koro faras malbonagojn,
         agante hipokrite kaj parolante pri la Eternulo malveraĵon,
         senmanĝigante la animon de malsatanto kaj forprenante trinkaĵon
         de soifanto.<em class="versenr"> 7</em> La iloj de malpiulo estas malbonaj; li havas
         intencojn malvirtajn, por pereigi malriĉulojn per vortoj
         mensogaj, eĉ kiam la senhavulo diras pravaĵon.<em class="versenr"> 8</em> Sed noblulo
         havas intencojn noblajn, kaj li restas en nobleco.
      </p>
      <p class="p"><em class="versenr"> 9</em> Virinoj senzorgaj, leviĝu, aŭskultu mian voĉon; filinoj ne
         pensantaj pri danĝero, atentu miajn vortojn.<em class="versenr"> 10</em> Post tagoj kaj
         jaro vi ektremos, ho senzorgulinoj; ĉar finita estos la
         vinberrikolto, ne plu estos enkolektado de fruktoj.<em class="versenr"> 11</em> Maltrankviliĝu, ho senzorgaj; ektremu, ne pensantaj pri danĝero;
         senvestigu kaj nudigu vin kaj zonu la lumbojn.<em class="versenr"> 12</em> Oni ploros pri
         la abundo, pri la ĉarmaj kampoj, pri la fruktoriĉaj
         vinberĝardenoj.<em class="versenr"> 13</em> Sur la tero de mia popolo kreskos pikarbustoj
         kaj dornoj, ankaŭ sur ĉiuj domoj de gajeco de la brua urbo.<em class="versenr"> 14</em> Ĉar la palacoj estos forlasitaj, la bruo de la urbo malaperos, la
         fortikaĵoj kaj turoj fariĝos por ĉiam anstataŭaĵo de kavernoj,
         ĝojloko por sovaĝaj azenoj, paŝtiĝejo por brutaroj;<em class="versenr"> 15</em> ĝis
         verŝiĝos sur nin spirito de supre kaj la dezerto fariĝos
         fruktodona kampo kaj la fruktodona kampo estos rigardata kiel
         arbaro.<em class="versenr"> 16</em> Kaj justeco ekloĝos en la dezerto, kaj vero sidos sur
         la fruktodona kampo.<em class="versenr"> 17</em> Kaj produkto de justeco estos paco, kaj
         akiro de justeco estos trankvileco kaj sendanĝereco por ĉiam.<em class="versenr"> 18</em> Kaj mia popolo loĝos en loĝejo paca kaj en sidejoj sendanĝeraj
         kaj en ripozejoj senzorgaj,<em class="versenr"> 19</em> kaj disŝutiĝos kiel hajlo sur la
         deklivoj de arbaro, kaj malsupre en la valo etendiĝos la urbo.<em class="versenr"> 20</em> Feliĉaj estas vi, kiuj semas super ĉiu akvo, kiuj lasas en
         libereco la piedojn de la bovo kaj de la azeno.
      </p>
      <div class="dist_chapter"></div>
      <h3 class="chapternr">33</h3>
      <p class="first_p">Ve al vi, kiu rabas kaj mem ne estas prirabita, kaj kiu
         perfidas kaj mem ne estas perfidita! Kiam vi finos la rabadon, vi
         mem estos prirabita; kiam vi ĉesos perfidi, vi mem estos
         perfidita.<em class="versenr"> 2</em> Ho Eternulo, korfavoru nin! je Vi ni esperas; estu
         ilia brako ĉiumatene kaj nia savo en la tempo de mizero.<em class="versenr"> 3</em> De la
         sono de tondro forkuris popoloj, de Via majesto diskuris gentoj.<em class="versenr"> 4</em> Kaj kolektita estos via rabakiro, kiel kolektas vermoj; kaj oni
         kuros post ĝi, kiel kuras akridoj.<em class="versenr"> 5</em> La Eternulo altiĝis, ĉar Li
         loĝas alte; Li plenigas Cionon per justeco kaj vero.<em class="versenr"> 6</em> Saĝo kaj
         scio, forto de via savo, estos la garantiaĵo de via estonteco;
         timo antaŭ la Eternulo estos lia trezoro.
      </p>
      <p class="p"><em class="versenr"> 7</em> Jen iliaj fortuloj plorkrias ekstere, la anoncantoj de paco
         ploras maldolĉe;<em class="versenr"> 8</em> la vojoj senhomiĝis, vojiranto jam ne pasas;
         li rompis la interligon, malestimis la urbojn, ne ŝatis la
         homojn.<em class="versenr"> 9</em> Funebras, malĝojas la tero; hontigita estas Lebanon kaj
         velkas; Ŝaron fariĝis kiel dezerto; Baŝan kaj Karmel senfoliiĝis.<em class="versenr"> 10</em> Nun Mi stariĝos, diras la Eternulo; nun Mi altiĝos, nun Mi
         leviĝos.<em class="versenr"> 11</em> Vi, gravedaj per fojno, naskos pajlon; via spiro
         estos fajro, kiu vin ekstermos.<em class="versenr"> 12</em> Kaj la popoloj estos kiel
         bruligita kalko, kiel dornoj dehakitaj ili forbrulos en fajro.
      </p>
      <p class="p"><em class="versenr"> 13</em> Aŭskultu, malproksimuloj, kion Mi faris; kaj ekkonu,
         proksimuloj, Mian forton.<em class="versenr"> 14</em> Ektimos la pekuloj sur Cion, tremo
         kaptos la hipokritulojn: Kiu el ni eltenos ĉe la ekstermanta
         fajro? kiu el ni eltenos ĉe la eterna ardego?<em class="versenr"> 15</em> Kiu agas juste
         kaj parolas veron, abomenas profiton rabitan, forskuas siajn
         manojn, por ne preni subaĉeton, ŝtopas siajn orelojn, por ne
         aŭskulti aferojn sangajn, kaj fermas siajn okulojn, por ne
         rigardi malbonon,<em class="versenr"> 16</em> tiu loĝos sur la altaĵoj; fortikaĵoj el
         rokoj estos lia defendo; pano estos donita al li, akvon li havos
         konstante.<em class="versenr"> 17</em> Viaj okuloj vidos la reĝon en lia majesto, ili
         rigardos landon vastan.<em class="versenr"> 18</em> Via koro rememoros la teruraĵon: Kie
         estas la kalkulanto? kie estas la pesanto? kie estas la
         kontrolanto de la turoj?<em class="versenr"> 19</em> La popolon arogantan vi ne vidos, la
         popolon kun lingvo malklara kaj nedistingebla, kun lingvo balbuta
         kaj nekomprenebla.<em class="versenr"> 20</em> Rigardu Cionon, la urbon de niaj kunvenoj;
         viaj okuloj vidos Jerusalemon, loĝlokon trankvilan, tendon ne
         forigotan; neniam estos eltirataj ĝiaj stangoj, kaj neniu el ĝiaj
         ŝnuroj disŝiriĝos.<em class="versenr"> 21</em> Ĉar tie la forto de la Eternulo estos por
         ni anstataŭ riveroj, larĝaj lagoj; ŝipo kun remiloj ne iros sur
         ili, kaj potenca ŝipo ilin ne trapasos.<em class="versenr"> 22</em> Ĉar la Eternulo estas
         nia juĝanto, la Eternulo estas nia leĝdonanto, la Eternulo estas
         nia reĝo; Li helpos nin.<em class="versenr"> 23</em> Viaj ŝnuregoj malfortiĝis; ili jam ne
         alfortikigas la maston, ne streĉas la velon. Tiam estos dividata
         la granda rabakiro; eĉ lamuloj iros kapti rabaĵon.<em class="versenr"> 24</em> Kaj ne
         diros la loĝanto: Mi estas malsana; al la popolo, kiu tie loĝas,
         estas pardonita la kulpo.
      </p>
      <div class="dist_chapter"></div>
      <h3 class="chapternr">34</h3>
      <p class="first_p">Alproksimiĝu, popoloj, por aŭskulti; kaj atentu, ho gentoj;
         aŭskultu la tero, kaj ĉio, kio ĝin plenigas, la mondo kaj ĉiuj
         ĝiaj produktoj.<em class="versenr"> 2</em> Ĉar indignas la Eternulo kontraŭ ĉiuj popoloj
         kaj flame koleras kontraŭ ilia tuta anaro; Li kondamnis ilin,
         eldonis ilin al buĉado.<em class="versenr"> 3</em> Kaj iliaj mortigitoj estos disĵetitaj,
         kaj iliaj kadavroj eligos malbonodoron, kaj la montoj
         trapenetriĝos de ilia sango.<em class="versenr"> 4</em> Kaj velkos la tuta estaĵaro de la
         ĉielo, kaj la ĉielo kuneruliĝos kiel skribrulaĵo; kaj ĝia tuta
         estaĵaro defalos, kiel defalas folio de vinberbranĉo kaj
         velkintaĵo de figarbo.<em class="versenr"> 5</em> Ĉar Mia glavo ebriiĝis en la ĉielo; jen
         ĝi malsupreniras sur Edomon kaj sur Mian kondamnitan popolon, por
         fari juĝon.<em class="versenr"> 6</em> La glavo de la Eternulo estas plena de sango,
         grasiĝis de sebo, de sango de ŝafoj kaj kaproj, de sebo de ŝafaj
         renoj; ĉar buĉoferadon la Eternulo aranĝos en Bocra kaj grandan
         buĉadon en la lando de Edom.<em class="versenr"> 7</em> Kaj falos bubaloj kun ili, kaj
         bovoj junaj kun bovoj grasigitaj, kaj ilia tero estos saturita de
         sango, kaj ilia polvo estos grasigita de sebo.<em class="versenr"> 8</em> Ĉar tio estas
         tago de venĝo de la Eternulo, jaro de repago pro la juĝafero de
         Cion.<em class="versenr"> 9</em> Kaj liaj riveroj aliformiĝos en peĉon kaj lia polvo en
         sulfuron, kaj lia tero fariĝos brulanta peĉo.<em class="versenr"> 10</em> Nek tage nek
         nokte ĝi estingiĝos, eterne leviĝados ĝia fumo; de generacio al
         generacio ĝi restos dezerta, en eterneco neniu iros sur ĝi.<em class="versenr"> 11</em> Ekposedos ĝin pelikano kaj botaŭro, kaj gufo kaj korvo loĝos sur
         ĝi; kaj Li etendos super ĝi rektoŝnuron de ruinigo kaj vertikalon
         de detruo.<em class="versenr"> 12</em> Ĝi ne havos potenculojn, kiuj povus tie proklami
         regnon, kaj ĉiuj ĝiaj princoj malaperos.<em class="versenr"> 13</em> Kaj en ĝiaj palacoj
         kreskos dornoj kaj urtikoj, kaj sur ĝiaj fortikaĵoj kreskos
         pikarbustoj; kaj ĝi estos loĝejo de ŝakaloj, spaco por strutoj.<em class="versenr"> 14</em> Kaj renkontiĝos tie sovaĝaj katoj kun sovaĝaj hundoj, kaj
         virkaproj krios unu al alia; nur strigo tie nestos kaj trovos por
         si ripozejon.<em class="versenr"> 15</em> Tie nestos saltanta serpento kaj metos ovojn kaj
         kovos kaj kolektos en sia ombro; tie milvoj kolektiĝos unu al
         alia.<em class="versenr"> 16</em> Serĉu en la libro de la Eternulo, kaj legu: eĉ unu el
         ili ne mankos, unu ne sentos foreston de alia; ĉar Lia buŝo tion
         ordonis kaj Lia spirito tion kolektas.<em class="versenr"> 17</em> Kaj Li mem lotumis por
         ili, kaj Lia mano dividis por ili laŭ rektoŝnuro; ili heredos
         tion por ĉiam, de generacio al generacio ili loĝos tie.
      </p>
      <div class="dist_chapter"></div>
      <h3 class="chapternr">35</h3>
      <p class="first_p">Ekĝojos la dezerto kaj la senakvejo, triumfos la stepo kaj
         ekfloros kiel lilio.<em class="versenr"> 2</em> Ĝi forte ekfloros kaj triumfos, triumfos
         kaj kantos; la gloro de Lebanon estos donita al ĝi, la beleco de
         Karmel kaj Ŝaron; ili vidos la gloron de la Eternulo, la majeston
         de nia Dio.
      </p>
      <p class="p"><em class="versenr"> 3</em> Fortigu la senfortiĝintajn manojn, kaj fortikigu la
         ŝanceliĝantajn genuojn.<em class="versenr"> 4</em> Diru al tiuj, kiuj estas senkuraĝigitaj
         en la koro: Tenu vin forte, ne timu; jen estas via Dio! venos
         venĝo, repago de Dio; Li mem venos kaj helpos vin.<em class="versenr"> 5</em> Tiam
         malkovriĝos la okuloj de la blinduloj, kaj la oreloj de la
         surduloj malfermiĝos.<em class="versenr"> 6</em> Tiam la lamulo eksaltos kiel cervo, kaj
         la lango de la mutulo ekkantos; ĉar en la dezerto elfendiĝos akvo
         kaj en la stepo riveroj.<em class="versenr"> 7</em> Kaj la fantoma lago fariĝos reala, kaj
         la tero senakva fariĝos fonto de akvo; la loĝloko de ŝakaloj
         fariĝos loko por kano kaj junko.<em class="versenr"> 8</em> Kaj estos tie irejo kaj vojo,
         kaj ĝi estos nomata Vojo Sankta; malpurulo ne iros sur ĝi, ĉar
         nur al ili ĝi apartenas; irante sur tiu vojo, eĉ malsaĝuloj ne
         eraros.<em class="versenr"> 9</em> Ne estos tie leono, kaj rabobesto ne aperos sur ĝi, ne
         troviĝos tie; iros nur savitoj.<em class="versenr"> 10</em> Kaj la elaĉetitoj de la
         Eternulo revenos kaj iros sur Cionon kun kantado, kaj ĝojo eterna
         estos super ilia kapo; ĝojon kaj gajecon ili atingos, kaj
         forflugos afliktoj kaj ĝemado.
      </p>
      <div class="dist_chapter"></div>
      <h3 class="chapternr">36</h3>
      <p class="first_p">Tio estis en la dek-kvara jaro de la reĝo Ĥizkija, eliris
         Sanĥerib, reĝo de Asirio, kontraŭ ĉiujn fortikigitajn urbojn de
         Judujo, kaj venkoprenis ilin.<em class="versenr"> 2</em> Kaj la reĝo de Asirio sendis
         Rabŝaken el Laĥiŝ en Jerusalemon al la reĝo Ĥizkija kun granda
         militistaro; kaj li stariĝis ĉe la akvotubo de la supra lageto,
         ĉe la vojo de la kampo de fulistoj.<em class="versenr"> 3</em> Kaj eliris al li Eljakim,
         filo de Ĥilkija, la palacestro, kaj Ŝebna, la skribisto, kaj
         Joaĥ, filo de Asaf, la kronikisto.<em class="versenr"> 4</em> Kaj Rabŝake diris al ili:
         Diru al Ĥizkija: Tiele diras la granda reĝo, la reĝo de Asirio:
         Kio estas la fido, kiun vi fidas?<em class="versenr"> 5</em> Mi opinias, ke tio estas nur
         buŝa babilado; por milito oni bezonas konsilon kaj forton. Nun
         kiun vi fidas, ke vi ribelis kontraŭ mi?<em class="versenr"> 6</em> Jen vi fidas la apogon
         de Egiptujo, tiu kano rompita, kiu, se iu sin apogas sur ĝi,
         eniras en lian manon kaj trapikas ĝin. Tia estas Faraono, reĝo de
         Egiptujo, por ĉiuj, kiuj fidas lin.<em class="versenr"> 7</em> Eble vi diros al mi: La
         Eternulon, nian Dion, ni fidas? Sed Li estas ja Tiu, kies
         altaĵojn kaj altarojn Ĥizkija forigis, dirante al Judujo kaj
         Jerusalem: Antaŭ ĉi tiu altaro adorkliniĝu.<em class="versenr"> 8</em> Nun provu konkuri
         kun mia sinjoro, la reĝo de Asirio; mi donos al vi du mil
         ĉevalojn ― ĉu vi povas trovi rajdantojn por ili?<em class="versenr"> 9</em> Kiel vi povas
         forigi estron, unu el la plej malgrandaj servantoj de mia
         sinjoro, kaj fidi Egiptujon pro la ĉaroj kaj rajdistoj?<em class="versenr"> 10</em> Cetere, ĉu sen la volo de la Eternulo mi iris kontraŭ ĉi tiun
         landon, por ruinigi ĝin? La Eternulo diris al mi: Iru kontraŭ ĉi
         tiun landon kaj ruinigu ĝin.<em class="versenr"> 11</em> Tiam Eljakim kaj Ŝebna kaj Joaĥ
         diris al Rabŝake: Volu paroli al viaj sklavoj en la lingvo Siria,
         ĉar ni komprenas; sed ne parolu al ni Jude antaŭ la oreloj de la
         popolo, kiu estas sur la murego.<em class="versenr"> 12</em> Sed Rabŝake diris: Ĉu al via
         sinjoro kaj al vi sendis min mia sinjoro, por diri tiujn vortojn?
         ĉu ne al la homoj, kiuj sidas sur la murego, por manĝi sian
         ekskrementon kaj trinki sian urinon kune kun vi?<em class="versenr"> 13</em> Kaj Rabŝake
         stariĝis, kaj ekkriis per laŭta voĉo Jude, dirante: Aŭskultu la
         vortojn de la granda reĝo, la reĝo de Asirio.<em class="versenr"> 14</em> Tiele diras la
         reĝo: Ĥizkija ne forlogu vin; ĉar li ne povos savi vin.<em class="versenr"> 15</em> Kaj
         Ĥizkija ne fidigu vin per la Eternulo, dirante: La Eternulo certe
         nin savos, ĉi tiu urbo ne estos transdonita en la manojn de la
         reĝo de Asirio.<em class="versenr"> 16</em> Ne aŭskultu Ĥizkijan; ĉar tiele diras la reĝo
         de Asirio: Faru kun mi pacon kaj eliru al mi, kaj manĝu ĉiu el
         sia vinberĝardeno kaj ĉiu de sia figarbo kaj trinku ĉiu la akvon
         de sia puto;<em class="versenr"> 17</em> ĝis mi venos kaj prenos vin en landon similan al
         via lando, en landon de greno kaj mosto, en landon de pano kaj
         vinberĝardenoj.<em class="versenr"> 18</em> Ĥizkija ne forlogu vin per la vortoj: La
         Eternulo nin savos. Ĉu la dioj de la nacioj savis ĉiu sian landon
         el la manoj de la reĝo de Asirio?<em class="versenr"> 19</em> Kie estas la dioj de Ĥamat
         kaj Arpad? kie estas la dioj de Sefarvaim? kaj ĉu ili savis
         Samarion el miaj manoj?<em class="versenr"> 20</em> Kiu el ĉiuj dioj de tiuj landoj savis
         sian landon el miaj manoj, ke la Eternulo savu Jerusalemon el
         miaj manoj?<em class="versenr"> 21</em> Kaj ili silentis kaj nenion respondis al li; ĉar
         estis ordono de la reĝo: Ne respondu al li.<em class="versenr"> 22</em> Kaj Eljakim, filo
         de Ĥilkija, la palacestro, kaj Ŝebna, la skribisto, kaj Joaĥ,
         filo de Asaf, la kronikisto, venis al Ĥizkija en disŝiritaj
         vestoj, kaj raportis al li la vortojn de Rabŝake.
      </p>
      <div class="dist_chapter"></div>
      <h3 class="chapternr">37</h3>
      <p class="first_p">Kiam la reĝo Ĥizkija tion aŭdis, li disŝiris siajn vestojn kaj
         ĉirkaŭkovris sin per sako, kaj iris en la domon de la Eternulo.<em class="versenr"> 2</em> Kaj li sendis Eljakimon, la palacestron, kaj Ŝebnan, la
         skribiston, kaj la plejaĝulojn de la pastroj, ĉirkaŭkovritajn per
         sakoj, al la profeto Jesaja, filo de Amoc.<em class="versenr"> 3</em> Kaj ili diris al li:
         Tiele diras Ĥizkija: Ĉi tiu tago estas tago de malfeliĉo, de
         puno, kaj de malhonoro; ĉar infanoj atingis la aperturon de la
         utero, sed forestas forto por naski.<em class="versenr"> 4</em> Eble aŭdos la Eternulo,
         via Dio, la vortojn de Rabŝake, kiun sendis la reĝo de Asirio,
         lia sinjoro, por blasfemi la vivantan Dion, kaj insulti per la
         vortoj, kiujn aŭdis la Eternulo, via Dio. Levu do preĝon por la
         restintoj, kiuj ankoraŭ ekzistas.<em class="versenr"> 5</em> Kaj la servantoj de la reĝo
         Ĥizkija venis al Jesaja.<em class="versenr"> 6</em> Kaj Jesaja diris al ili: Tiele parolu
         al via sinjoro: Tiele diras la Eternulo: Ne timu la vortojn,
         kiujn vi aŭdis kaj per kiuj blasfemis Min la servantoj de la reĝo
         de Asirio.<em class="versenr"> 7</em> Jen Mi metos en lin spiriton, ke, aŭdinte sciigon,
         li reiros en sian landon; kaj Mi faligos lin per glavo en lia
         lando.
      </p>
      <p class="p"><em class="versenr"> 8</em> Kaj Rabŝake revenis, kaj trovis la reĝon de Asirio militanta
         kontraŭ Libna; ĉar li aŭdis, ke li foriris de Laĥiŝ.<em class="versenr"> 9</em> Kaj venis
         sciigo pri Tirhaka, reĝo de Etiopujo, nome: Li eliris, por militi
         kontraŭ vi. Kiam li tion aŭdis, li sendis senditojn al Ĥizkija
         kun la sekvanta komisio:<em class="versenr"> 10</em> Tiele diru al Ĥizkija, reĝo de
         Judujo: Ne forlogu vin via Dio, kiun vi fidas, dirante: Jerusalem
         ne estos transdonita en la manojn de la reĝo de Asirio.<em class="versenr"> 11</em> Vi
         aŭdis ja, kion faris la reĝoj de Asirio al ĉiuj landoj,
         ruiniginte ilin; ĉu vi do saviĝos?<em class="versenr"> 12</em> Ĉu ilin savis la dioj de la
         nacioj, kiujn ekstermis miaj patroj, la naciojn de Gozan kaj
         Ĥaran kaj Recef kaj la filojn de Eden en Telasar?<em class="versenr"> 13</em> Kie estas la
         reĝo de Ĥamat kaj la reĝo de Arpad kaj la reĝo de la urbo
         Sefarvaim, de Hena kaj Iva?<em class="versenr"> 14</em> Ĥizkija prenis la leteron el la
         manoj de la senditoj kaj legis ĝin, kaj li iris en la domon de la
         Eternulo, kaj Ĥizkija disvolvis ĝin antaŭ la Eternulo.<em class="versenr"> 15</em> Kaj
         Ĥizkija ekpreĝis al la Eternulo, dirante:<em class="versenr"> 16</em> Ho Eternulo Cebaot,
         Dio de Izrael, sidanta sur la keruboj! Vi estas la sola Dio super
         ĉiuj regnoj de la tero, Vi kreis la ĉielon kaj la teron;<em class="versenr"> 17</em> klinu, ho Eternulo, Vian orelon, kaj aŭskultu; malfermu, ho
         Eternulo, Viajn okulojn, kaj rigardu; kaj aŭdu ĉiujn vortojn de
         Sanĥerib, kiujn li sendis, por insulti la Dion vivantan.<em class="versenr"> 18</em> Estas
         vero, ho Eternulo, la reĝoj de Asirio ruinigis ĉiujn regnojn kaj
         ilian teron,<em class="versenr"> 19</em> kaj ĵetis iliajn diojn en fajron; ĉar tio estis
         ne dioj, sed faritaĵoj de homaj manoj, ligno kaj ŝtono, ili
         ekstermis ilin.<em class="versenr"> 20</em> Sed nun, ho Eternulo, nia Dio, savu nin
         kontraŭ liaj manoj, por ke ĉiuj regnoj de la tero eksciu, ke Vi,
         ho Eternulo, estas sola.
      </p>
      <p class="p"><em class="versenr"> 21</em> Kaj Jesaja, filo de Amoc, sendis al Ĥizkija, por diri: Tiele
         diras la Eternulo, Dio de Izrael: Koncerne tion, kion vi preĝis
         al Mi pri Sanĥerib, reĝo de Asirio,<em class="versenr"> 22</em> jen estas tio, kion diris
         pri li la Eternulo: Malestimas vin, mokas vin la virga filino de
         Cion, balancas post vi la kapon la filino de Jerusalem.<em class="versenr"> 23</em> Kiun
         vi blasfemis kaj insultis? kaj kontraŭ kiun vi laŭtigis voĉon kaj
         alte levis viajn okulojn? Kontraŭ la Sanktulon de Izrael!<em class="versenr"> 24</em> Per
         viaj servantoj vi blasfemis la Sinjoron, kaj vi diris: Kun mia
         multo da ĉaroj mi supreniris sur la supron de montoj, sur la
         randon de Lebanon, kaj mi dehakis ĝiajn altajn cedrojn, ĝiajn
         plej bonajn cipresojn, kaj mi atingis ĝian plej altan pinton,
         ĝian ĝardensimilan arbaron.<em class="versenr"> 25</em> Mi fosis kaj trinkis akvon, kaj mi
         sekigos per la plandoj de miaj piedoj ĉiujn riverojn de Egiptujo.<em class="versenr"> 26</em> Ĉu vi ne aŭdis, ke Mi jam de longe tion decidis, de tempo
         antikva tion destinis? nun Mi tion plenumis, ke la fortikigitaj
         urboj fariĝis amaso da ruinŝtonoj.<em class="versenr"> 27</em> Kaj iliaj loĝantoj
         senfortigitaj ektremis kaj kovriĝis per honto; ili fariĝis kiel
         herbo de kampo, kiel malgrava verdaĵo, kiel musko sur tegmentoj,
         kaj kiel sunbruligita greno antaŭ la spikiĝo.<em class="versenr"> 28</em> Sed vian sidon
         kaj vian eliron kaj vian venon Mi scias, ankaŭ vian koleron
         kontraŭ Mi.<em class="versenr"> 29</em> Pro tio, ke vi koleris kontraŭ Mi kaj via
         aroganteco venis al Miaj oreloj, Mi metos Mian ringon en viajn
         nazotruojn kaj Mian buŝbridaĵon en vian buŝon, kaj Mi reirigos
         vin per la sama vojo, per kiu vi venis.<em class="versenr"> 30</em> Kaj jen estas por vi
         la pruvosigno: vi manĝos en ĉi tiu jaro grenon memsemiĝintan, en
         la dua jaro grenon sovaĝan, sed en la tria jaro vi semos kaj
         rikoltos kaj plantos vinberĝardenojn kaj manĝos iliajn fruktojn.<em class="versenr"> 31</em> Kaj la restaĵo de la domo de Jehuda denove enradikiĝos
         malsupre kaj donos fruktojn supre.<em class="versenr"> 32</em> Ĉar el Jerusalem devenos
         restaĵo, kaj savitaĵo de la monto Cion; la fervoro de la Eternulo
         Cebaot tion faros.<em class="versenr"> 33</em> Tial tiele diras la Eternulo pri la reĝo de
         Asirio: Li ne eniros en ĉi tiun urbon kaj ne ĵetos tien sagon kaj
         ne aliros al ĝi kun ŝildo kaj ne ŝutos kontraŭ ĝi remparon.<em class="versenr"> 34</em> Per la sama vojo, per kiu li venis, li reiros, kaj en ĉi tiun
         urbon li ne eniros, diras la Eternulo.<em class="versenr"> 35</em> Mi defendos ĉi tiun
         urbon, por savi ĝin pro Mi kaj pro Mia servanto David.
      </p>
      <p class="p"><em class="versenr"> 36</em> Kaj eliris anĝelo de la Eternulo kaj frapis en la tendaro de
         la Asirianoj cent okdek kvin mil. Kiam oni leviĝis matene, oni
         ekvidis, ke ili ĉiuj estas kadavroj senvivaj.<em class="versenr"> 37</em> Kaj Sanĥerib, la
         reĝo de Asirio, elmoviĝis kaj iris kaj rehejmiĝis kaj restis en
         Nineve.<em class="versenr"> 38</em> Kaj kiam li adorkliniĝis en la domo de sia dio Nisroĥ,
         liaj filoj Adrameleĥ kaj Ŝarecer mortigis lin per glavo, kaj mem
         ili forkuris en la landon Araratan. Kaj ekreĝis anstataŭ li lia
         filo Esar-Ĥadon.
      </p>
      <div class="dist_chapter"></div>
      <h3 class="chapternr">38</h3>
      <p class="first_p">En tiu tempo Ĥizkija morte malsaniĝis; kaj venis al li la
         profeto Jesaja, filo de Amoc, kaj diris al li: Tiele diras la
         Eternulo: Faru testamenton pri via domo, ĉar vi mortos kaj ne
         vivos.<em class="versenr"> 2</em> Tiam Ĥizkija turnis sian vizaĝon al la muro, kaj
         ekpreĝis al la Eternulo,<em class="versenr"> 3</em> kaj diris: Mi petas, ho Eternulo,
         rememoru, ke mi iradis antaŭ Vi kun vero kaj koro fidela, kaj mi
         faradis tion, kio plaĉas al Vi. Kaj Ĥizkija laŭte ekploris.<em class="versenr"> 4</em> Tiam aperis la vorto de la Eternulo al Jesaja jene:<em class="versenr"> 5</em> Iru, kaj
         diru al Ĥizkija: Tiele diras la Eternulo, Dio de via patro David:
         Mi aŭdis vian preĝon, Mi vidis viajn larmojn; jen Mi aldonos al
         via vivo dek kvin jarojn.<em class="versenr"> 6</em> Kaj kontraŭ la mano de la reĝo de
         Asirio Mi savos vin kaj ĉi tiun urbon, kaj Mi defendos ĉi tiun
         urbon.<em class="versenr"> 7</em> Kaj jen estas por vi la pruvosigno de la Eternulo, ke la
         Eternulo plenumos tion, kion Li diris:<em class="versenr"> 8</em> jen la hormontran
         ombron, kiu malsupriĝis sur la suna hormontrilo de Aĥaz, Mi
         retiros malantaŭen je dek gradoj. Kaj la suno retiriĝis je dek
         gradoj laŭ la gradaro, laŭ kiu ĝi malsupriĝis.
      </p>
      <p class="p"><em class="versenr"> 9</em> Jen estas la skribo de Ĥizkija, reĝo de Judujo, kiam li
         malsaniĝis kaj eliris viva el sia malsano:
      </p>
      <p class="indent">
         <p class="verse_indent"><span class="versenr_indent">10</span> <span class="versetext_indent">Mi pensis, ke en la mezo de mia vivo mi malsupreniros en la<br>
               pordegon de Ŝeol,<br>
               Ke mi estos senigita je la resto de miaj jaroj;</span></p>
         <p class="verse_indent"><span class="versenr_indent">11</span> <span class="versetext_indent">Mi pensis, ke mi ne plu vidos Dion, la Eternulon, sur la<br>
               tero de la vivantoj,<br>
               Ke mi ne plu rigardos homon inter la loĝantoj de la vantejo;</span></p>
         <p class="verse_indent"><span class="versenr_indent">12</span> <span class="versetext_indent">Ke mia estado demoviĝas, kaj forportiĝas de mi kiel tendo de<br>
               paŝtisto;<br>
               Ke mi finteksis mian vivon kiel teksisto, kaj Li detranĉos<br>
               min de la teksbazo;<br>
               Ke antaŭ ol la tago cedos al la nokto, Vi faros al mi finon.</span></p>
         <p class="verse_indent"><span class="versenr_indent">13</span> <span class="versetext_indent">Mi atendis ĝis mateno, ke simile al leono Li frakasos ĉiujn<br>
               miajn ostojn,<br>
               Ke antaŭ ol la tago cedos al la nokto, Vi faros al mi finon.</span></p>
         <p class="verse_indent"><span class="versenr_indent">14</span> <span class="versetext_indent">Kiel hirundo plendanta mi plorpepis, mi ĝemis kiel kolombo;<br>
               Miaj okuloj estis direktitaj malsupren:<br>
               Ho Eternulo, mi suferas, protektu min!</span></p>
         <p class="verse_indent"><span class="versenr_indent">15</span> <span class="versetext_indent">Kion mi diru? Li promesis ja al mi, kaj Li faris.<br>
               Nun mi pasigos ĉiujn miajn jarojn, memorante la premitecon<br>
               de mia animo.</span></p>
         <p class="verse_indent"><span class="versenr_indent">16</span> <span class="versetext_indent">Ho Sinjoro, per tio vivas la homoj,<br>
               Kaj en ĉio ĉi tio estas la vivo de mia spirito:<br>
               Vi resanigis min, kaj konservis al mi la vivon.</span></p>
         <p class="verse_indent"><span class="versenr_indent">17</span> <span class="versetext_indent">Jen en bonon aliformiĝis mia sufero;<br>
               Vi ame eltiris mian animon el pereo,<br>
               Ĉar Vi ĵetis malantaŭ Vin ĉiujn miajn pekojn.</span></p>
         <p class="verse_indent"><span class="versenr_indent">18</span> <span class="versetext_indent">Ĉar ne Ŝeol Vin gloros, ne la morto Vin laŭdos;<br>
               La irantaj en la terinternon ne esperos Vian verecon.</span></p>
         <p class="verse_indent"><span class="versenr_indent">19</span> <span class="versetext_indent">La vivanto, nur la vivanto Vin gloros, kiel mi hodiaŭ;<br>
               Patro al la filoj konigos Vian verecon.</span></p>
         <p class="verse_indent"><span class="versenr_indent">20</span> <span class="versetext_indent">La Eternulo min helpas;<br>
               Kaj miajn kantojn ni kantados<br>
               Dum nia tuta vivo en la domo de la Eternulo.</span></p>
      </p>
      <p class="p"><em class="versenr"> 21</em> Kaj Jesaja diris: Oni alportu dispremitan figon kaj metu sur
         la ŝvelaĵon, kaj li estos sanigita.<em class="versenr"> 22</em> Kaj Ĥizkija diris: Kia
         estas la signo, ke mi iros en la domon de la Eternulo?
      </p>
      <div class="dist_chapter"></div>
      <h3 class="chapternr">39</h3>
      <p class="first_p">En tiu tempo Merodaĥ-Baladan, filo de Baladan, reĝo de Babel,
         sendis leteron kaj donacojn al Ĥizkija; ĉar li aŭdis, ke li estis
         malsana kaj resaniĝis.<em class="versenr"> 2</em> Kaj Ĥizkija ĝojis pri ili, kaj montris
         al ili sian trezorejon, la arĝenton kaj la oron kaj la aromaĵojn
         kaj la karan oleon kaj sian tutan armilejon, kaj ĉion, kio
         troviĝis en liaj trezorejoj; estis nenio, kion Ĥizkija ne montrus
         al ili en sia domo kaj en sia tuta posedaĵo.<em class="versenr"> 3</em> Kaj venis la
         profeto Jesaja al la reĝo Ĥizkija, kaj diris al li: Kion parolis
         tiuj homoj? kaj de kie ili venis al vi? Kaj Ĥizkija diris: El
         lando malproksima ili venis al mi, el Babel.<em class="versenr"> 4</em> Kaj li diris: Kion
         ili vidis en via domo? Kaj Ĥizkija respondis: Ĉion, kio estas en
         mia domo, ili vidis; estis nenio, kion mi ne montrus al ili en
         miaj trezorejoj.<em class="versenr"> 5</em> Tiam Jesaja diris al Ĥizkija: Aŭskultu la
         diron de la Eternulo Cebaot:<em class="versenr"> 6</em> Jen venos tagoj, kaj ĉio, kio
         estas en via domo kaj kion kolektis viaj patroj ĝis la nuna tago,
         estos forportata en Babelon; nenio restos, diras la Eternulo.<em class="versenr"> 7</em> Kaj el viaj filoj, kiuj devenos de vi, kiujn vi naskigos, oni
         prenos; kaj ili estos korteganoj en la palaco de la reĝo de
         Babel.<em class="versenr"> 8</em> Kaj Ĥizkija diris al Jesaja: Bona estas la vorto de la
         Eternulo, kiun vi diris. Kaj li diris plue: Estu nur paco kaj
         vero en mia tempo.
      </p>
      <div class="dist_chapter"></div>
      <h3 class="chapternr">40</h3>
      <p class="first_p">Konsolu, konsolu Mian popolon, diras via Dio.<em class="versenr"> 2</em> Parolu al la
         koro de Jerusalem, kaj voku al ĝi, ke finiĝis la tempo de ĝia
         batalado, ke pardonita estas ĝia kulpo, ke ĝi ricevis el la mano
         de la Eternulo duoble pro ĉiuj siaj pekoj.
      </p>
      <p class="p"><em class="versenr"> 3</em> Sonas voĉo de krianto: Pretigu en la dezerto la vojon de la
         Eternulo, rektigu en la stepo irejon por nia Dio.<em class="versenr"> 4</em> Ĉiu valo
         leviĝu, kaj ĉiu monto kaj monteto malaltiĝu, kaj la malebenaĵo
         fariĝu ebenaĵo, kaj la montaro fariĝu valo.<em class="versenr"> 5</em> Kaj aperos la
         majesto de la Eternulo; kaj ĉiu karno kune vidos, ke la buŝo de
         la Eternulo parolis.<em class="versenr"> 6</em> Voĉo diras: Proklamu! sed li diras: Kion
         mi proklamu? Ĉiu karno estas herbo, kaj ĉiu ĝia ĉarmo estas kiel
         kampa floreto.<em class="versenr"> 7</em> Sekiĝas herbo, velkas floreto, kiam la spiro de
         la Eternulo blovetas sur ĝin; vere, la popolo estas herbo.<em class="versenr"> 8</em> Sekiĝas herbo, velkas floreto; sed la vorto de nia Dio restas
         eterne.
      </p>
      <p class="p"><em class="versenr"> 9</em> Sur altan monton supreniru, ho predikantino de Cion; laŭtigu
         potence vian voĉon, ho predikantino de Jerusalem, laŭtigu, ne
         timu; diru al la urboj de Judujo: Jen estas via Dio!<em class="versenr"> 10</em> Jen la
         Sinjoro, la Eternulo, venas kun potenco, kaj Lia brako regas; jen
         Lia rekompenco estas kun Li, kaj Lia repago antaŭ Li.<em class="versenr"> 11</em> Kiel
         paŝtisto Li paŝtos Sian ŝafaron, per Sia brako Li kolektos la
         ŝafidojn kaj portos ilin sur Sia brusto; la suĉigantinojn Li
         kondukos.
      </p>
      <p class="p"><em class="versenr"> 12</em> Kiu mezuris per sia mankavo la akvon kaj difinis la ĉielon per
         la manlarĝo kaj metis en mezurilon la polvon de la tero kaj pesis
         per pesilo la montojn kaj la montetojn per pesiltaso?<em class="versenr"> 13</em> Kiu
         gvidis la spiriton de la Eternulo, kaj kiu donis al Li sian
         konsilon?<em class="versenr"> 14</em> De kiu Li petis konsilon, ke tiu komprenigu Lin kaj
         instruu Lin pri la vojo de justeco kaj instruu al Li scion kaj
         konigu al Li la vojon de saĝeco?<em class="versenr"> 15</em> Jen la popoloj estas kiel
         guto el sitelo kaj kalkulataj kiel polvero sur pesiltaso; jen Li
         disŝutas la insulojn, kiel polveretojn.<em class="versenr"> 16</em> Lebanon ne sufiĉus por
         fajro, kaj ĝia bestaro ne sufiĉus por bruloferoj.<em class="versenr"> 17</em> Ĉiuj nacioj
         estas antaŭ Li kiel nenio, estas rigardataj de Li kiel nulo kaj
         senvaloraĵo.<em class="versenr"> 18</em> Kun kiu vi komparos Dion? kaj kian similaĵon vi
         kontraŭstarigos al Li?<em class="versenr"> 19</em> Ĉu idolon, kiun fandis artisto kaj kiun
         oraĵisto kovras per oro kaj ornamas per arĝentaj ĉenoj?<em class="versenr"> 20</em> Kiu
         estas tro malriĉa por la oferdono, tiu elektas lignon ne
         putrantan, serĉas kompetentan skulptiston, por fari idolon
         fortikan.<em class="versenr"> 21</em> Ĉu vi ne scias? ĉu vi ne aŭdis? ĉu ne estis dirite
         al vi antaŭlonge? ĉu vi ne komprenas detempe de la fondado de la
         tero?<em class="versenr"> 22</em> Li sidas super la rondo de la tero, kaj ĝiaj loĝantoj
         estas kiel lokustoj; Li etendas la ĉielon kiel maldikan teksaĵon
         kaj distiras ĝin kiel tendon por loĝado;<em class="versenr"> 23</em> Li faras la princojn
         neniaĵo, la juĝistojn de la tero Li faras neekzistaĵo,<em class="versenr"> 24</em> kvazaŭ
         ili ne estus plantitaj, kvazaŭ ili ne estus semitaj, kvazaŭ ilia
         trunko ne havus radikon en la tero: apenaŭ Li blovetis sur ilin,
         ili velkis, kaj la ventego forportas ilin kiel pajlerojn.<em class="versenr"> 25</em> Kaj
         al kiu do vi volas egaligi Min, ke Mi estu simila al li? diras la
         Sanktulo.<em class="versenr"> 26</em> Levu alten viajn okulojn, kaj rigardu, kiu kreis
         tion? Li, kiu elkondukas iliajn taĉmentojn laŭ kalkulo, kiu ilin
         ĉiujn vokas laŭ la nomo; antaŭ la Plejpotenculo kaj Plejfortulo
         neniu kaŝiĝos.
      </p>
      <p class="p"><em class="versenr"> 27</em> Kial vi parolas, ho Jakob, kaj diras, ho Izrael: Mia vojo
         estas kaŝita antaŭ la Eternulo, kaj mia afero ne atingas Dion?<em class="versenr"> 28</em> Ĉu vi ne scias, ĉu vi ne aŭdis, ke la Eternulo estas Dio eterna,
         la Kreinto de la finoj de la tero? Li ne laciĝas kaj ne
         senfortiĝas; Lia saĝeco estas neesplorebla.<em class="versenr"> 29</em> Li donas forton al
         la laculo, kaj al la senfortulo Li plifortigas la povon.<em class="versenr"> 30</em> Knaboj senfortiĝas kaj laciĝas, junuloj ofte falas;<em class="versenr"> 31</em> sed tiuj,
         kiuj fidas la Eternulon, ricevas novan forton, ili levas la
         flugilojn kiel agloj, ili kuras kaj ne laciĝas, ili iras kaj ne
         senfortiĝas.
      </p>
      <div class="dist_chapter"></div>
      <h3 class="chapternr">41</h3>
      <p class="first_p">Silentu antaŭ Mi, ho insuloj, kaj la popoloj refortiĝu; ili
         alproksimiĝu kaj parolu; ni kune iru al juĝo.<em class="versenr"> 2</em> Kiu vekis el la
         oriento la justulon, vokis lin, ke li iru? Li transdonis al li
         naciojn kaj detronigis reĝojn, transdonis kiel polvon al lia
         glavo, kiel disflugantajn pajlerojn al lia pafarko.<em class="versenr"> 3</em> Li
         persekutas ilin, transiras en paco la vojon, sur kiu liaj piedoj
         ne haltas.<em class="versenr"> 4</em> Kiu tion faris kaj estigis? kiu vokis la generaciojn
         de la komenco? Mi, la Eternulo, la unua, kaj kun la lastaj Mi
         estas la sama.<em class="versenr"> 5</em> Vidis tion la insuloj kaj ektimis; la finoj de
         la tero ektremis; ili alproksimiĝis kaj alvenis.<em class="versenr"> 6</em> Ĉiu helpas
         sian proksimulon, kaj diras al sia frato: Estu kuraĝa!<em class="versenr"> 7</em> Kaj la
         skulptisto kuraĝigas la fandiston, la ladfaristo la forĝiston,
         kaj li diras: La kuniĝo estas bona; kaj li fortikigas tion per
         najloj, ke ĝi ne ŝanceliĝu.
      </p>
      <p class="p"><em class="versenr"> 8</em> Sed vi, ho Mia servanto Izrael, ho Jakob, kiun Mi elektis, ho
         idaro de Abraham, Mia amato,<em class="versenr"> 9</em> vi, kiun Mi prenis de la finoj de
         la tero kaj vokis de ĝiaj randoj, kaj al kiu Mi diris: Vi estas
         Mia servanto, Mi vin elektis kaj ne forpuŝis ―<em class="versenr"> 10</em> ne timu, ĉar Mi
         estas kun vi; ne maltrankviliĝu, ĉar Mi estas via Dio; Mi vin
         fortigos, Mi vin helpos, Mi vin subtenos per Mia justa dekstra
         mano.<em class="versenr"> 11</em> Jen hontiĝos kaj malhonoriĝos ĉiuj, kiuj koleras kontraŭ
         vi; viaj kontraŭuloj fariĝos neniaĵo kaj pereos.<em class="versenr"> 12</em> Vi serĉos
         ilin, sed vi ilin ne trovos, la homojn, kiuj kverelas kontraŭ vi;
         la homoj, kiuj batalas kontraŭ vi, fariĝos neniaĵo kaj
         neekzistaĵo.<em class="versenr"> 13</em> Ĉar Mi, la Eternulo, via Dio, fortigas vian
         dekstran manon, dirante al vi: Ne timu, Mi vin helpos.<em class="versenr"> 14</em> Ne
         timu, vermo Jakob, malmultulo Izrael! Mi vin helpos, diras la
         Eternulo; kaj via Liberiganto estas la Sanktulo de Izrael.<em class="versenr"> 15</em> Jen
         Mi faros vin draŝilo akra, nova, dentohava; vi draŝos montojn kaj
         disfrotos, kaj montetojn vi faros kiel grenventumaĵo.<em class="versenr"> 16</em> Vi
         disĵetos ilin, kaj la vento ilin disportos, kaj la ventego ilin
         disblovos; sed vi ĝojos en la Eternulo, vi havos gloron en la
         Sanktulo de Izrael.<em class="versenr"> 17</em> La malriĉuloj kaj senhavuloj serĉas akvon,
         sed ĝi ne troviĝas; ilia lango sekiĝas de soifo. Mi, la Eternulo,
         aŭskultos ilin; Mi, la Dio de Izrael, ne forlasos ilin.<em class="versenr"> 18</em> Sur
         nudaj montetoj Mi malfermos riverojn kaj meze de valoj fontojn,
         dezerton Mi faros lago da akvo kaj sensukan teron fontoj de akvo.<em class="versenr"> 19</em> En dezerto Mi aperigos cedron, akacion, mirton, kaj olivarbon;
         Mi starigos en stepo cipreson, abion, kaj bukson kune;<em class="versenr"> 20</em> por ke
         ĉiuj vidu kaj eksciu kaj rimarku kaj komprenu, ke la mano de la
         Eternulo tion faris kaj la Sanktulo de Izrael tion kreis.
      </p>
      <p class="p"><em class="versenr"> 21</em> Prezentu vian juĝaferon, diras la Eternulo; antaŭmetu viajn
         argumentojn, diras la Reĝo de Jakob.<em class="versenr"> 22</em> Ili alvenu, kaj diru al
         ni, kio fariĝos; diru al ni, kion signifas tio, kio estis en la
         komenco, tiam ni pripensos kaj ekscios la finon; aŭ sciigu al ni
         tion, kio estos.<em class="versenr"> 23</em> Diru al ni tion, kio venos poste, por ke ni
         eksciu, ke vi estas dioj; ĉu vi faros bonon, ĉu malbonon, ni
         miros kaj vidos kune.<em class="versenr"> 24</em> Sed jen vi estas neniaĵo, kaj via agado
         estas neniaĵo; abomenindaĵon oni elektas en vi.
      </p>
      <p class="p"><em class="versenr"> 25</em> Iun Mi vekis el nordo, kaj li venis; de la leviĝejo de la suno
         li proklamas Mian nomon; li paŝas sur potenculoj kiel sur koto,
         kaj kiel potfaristo piedpremas argilon.<em class="versenr"> 26</em> Kiu tion diris antaŭe,
         por ke ni sciu? kaj antaŭlonge, por ke ni diru: Li estas prava?
         Sed neniu diris, kaj neniu sciigis, kaj neniu aŭdis viajn
         vortojn.<em class="versenr"> 27</em> Mi la unua diris al Cion: Jen ili estas; kaj al
         Jerusalem Mi donis sciiganton.<em class="versenr"> 28</em> Mi rigardis, kaj neniu estis;
         inter ili estis neniu konsilanto, ke Mi povu demandi kaj ili
         respondu.<em class="versenr"> 29</em> Jen ili ĉiuj estas vantaĵo, neniaĵo estas ilia faro,
         vento kaj senenhavaĵo estas iliaj fanditaj idoloj.
      </p>
      <div class="dist_chapter"></div>
      <h3 class="chapternr">42</h3>
      <p class="first_p">Jen estas Mia servanto, kiun Mi apogas, Mia elektito, kiun
         favoras Mia animo. Mi metis Mian spiriton sur lin; li disportos
         justecon al la nacioj.<em class="versenr"> 2</em> Li ne krios nek bruos, kaj ne aŭdigos
         sur la stratoj sian voĉon.<em class="versenr"> 3</em> Kanon rompetitan li ne rompos, kaj
         meĉon senfajriĝantan li ne estingos. Laŭ la vero li faros juĝon.<em class="versenr"> 4</em> Li ne laciĝos nek fleksiĝos, ĝis li starigos sur la tero
         justecon; kaj lian instruon atendas la insuloj.<em class="versenr"> 5</em> Tiele diras
         Dio, la Eternulo, kiu kreis la ĉielon kaj etendis ĝin, kiu
         disvastigis la teron kaj ĝiajn produktojn, kiu donis animon sur
         ĝiaj loĝantoj, kaj spiriton al tiuj, kiuj iras sur ĝi:<em class="versenr"> 6</em> Mi, la
         Eternulo, alvokis vin por la vero, kaj Mi prenos vin je la mano
         kaj gardos vin, kaj faros vin interligo por la popolo, lumo por
         la nacioj,<em class="versenr"> 7</em> por malfermi okulojn blindajn, por elkonduki el
         malliberejo malliberulojn, el domo ŝlosita sidantajn en mallumo.<em class="versenr"> 8</em> Mi estas la Eternulo, tia estas Mia nomo; kaj Mian honoron Mi
         ne donos al alia, nek Mian gloron al idoloj.<em class="versenr"> 9</em> Kio antaŭlonge
         estis profetita, jen ĝi plenumiĝis, kaj novajn aferojn Mi
         anoncas; antaŭ ol ili elkreskos, Mi anoncos al vi.
      </p>
      <p class="p"><em class="versenr"> 10</em> Kantu al la Eternulo kanton novan, Lian gloron de la rando de
         la tero, vi, kiuj ŝipveturas sur la maro, kaj ĉio, kio ĝin
         plenigas, insuloj kaj iliaj loĝantoj.<em class="versenr"> 11</em> Laŭtigu vian voĉon, ho
         dezerto kaj ĝiaj urboj, la vilaĝoj, en kiuj loĝas Kedar; ĝojkriu
         la loĝantoj de Sela, de la supro de montoj ili voku.<em class="versenr"> 12</em> Ili donu
         honoron al la Eternulo, kaj Lian gloron ili proklamu sur la
         insuloj.<em class="versenr"> 13</em> La Eternulo eliros kiel heroo, kiel homo de milito Li
         vekos fervoron, Li vokos kaj aŭdigos militan krion, Li montros
         Sian potencon sur Siaj malamikoj.<em class="versenr"> 14</em> Longe Mi silentis, estis
         kvieta, kaj detenis Min; nun Mi krios kiel naskantino, Mi
         neniigos kaj englutos ĉion.<em class="versenr"> 15</em> Mi dezertigos montojn kaj
         montetojn, kaj ilian tutan verdaĵon Mi elsekigos; Mi faros la
         riverojn insuloj, kaj la lagojn Mi elsekigos.<em class="versenr"> 16</em> Mi kondukos la
         blindulojn laŭ vojo, kiun ili ne konas, laŭ irejoj por ili ne
         konataj Mi irigos ilin; la mallumon antaŭ ili Mi faros lumo, kaj
         la vojojn kurbajn rektaj. Tiajn aferojn Mi faros por ili, kaj Mi
         ilin ne forlasos.<em class="versenr"> 17</em> Retiros sin malantaŭen, kovriĝos per honto
         tiuj, kiuj fidas idolojn, kaj kiuj diras al fanditaĵoj: Vi estas
         niaj dioj.
      </p>
      <p class="p"><em class="versenr"> 18</em> Aŭskultu, ho surduloj; kaj vi, blinduloj, rigardu, por ke vi
         vidu.<em class="versenr"> 19</em> Sed kiu estas tiel blinda, kiel Mia servanto, kaj surda,
         kiel la sendato, kiun Mi sendas? kiu estas tiel blinda, kiel Mia
         elaĉetito, kaj blinda, kiel la servanto de la Eternulo?<em class="versenr"> 20</em> Vi
         vidis multe, sed vi ne konservis; viaj oreloj estas malfermitaj,
         sed ne aŭdas.<em class="versenr"> 21</em> La Eternulo deziris pro Sia justeco, ke Li faru
         la leĝon granda kaj glora.<em class="versenr"> 22</em> Sed tio estas popolo prirabita kaj
         senhavigita; ili ĉiuj estas ligitaj en kavernoj kaj kaŝitaj en
         malliberejoj; ili fariĝis rabakiro, kaj neniu ilin savas,
         kaptitaĵo, kaj neniu diras: Redonu.<em class="versenr"> 23</em> Kiu el vi atentos ĉi tion,
         komprenos kaj aŭskultos por la tempo estonta?<em class="versenr"> 24</em> Kiu fordonis
         Jakobon por ruinigo kaj Izraelon al la rabistoj? ĉu ne la
         Eternulo, kontraŭ kiu ni pekis, ne volis iri laŭ Liaj vojoj kaj
         ne aŭskultis Lian instruon?<em class="versenr"> 25</em> Kaj Li elverŝis sur lin la ardon
         de Sia kolero kaj la potencon de la milito; kaj Li faris brulon
         ĉirkaŭe de li, sed li ne komprenis; Li ĵetis flamojn sur lin, sed
         li ne prenis tion al sia koro.
      </p>
      <div class="dist_chapter"></div>
      <h3 class="chapternr">43</h3>
      <p class="first_p">Sed nun tiele diras la Eternulo, kiu vin kreis, ho Jakob, kaj
         kiu vin estigis, ho Izrael: Ne timu, ĉar Mi vin savos; Mi vokos
         vin laŭ via nomo, vi estas Mia.<em class="versenr"> 2</em> Kiam vi transiros akvon, Mi
         estos kun vi, kaj trans riverojn, ili vin ne dronigos; kiam vi
         iros en fajron, vi ne brulvundiĝos, kaj flamo vin ne bruligos.<em class="versenr"> 3</em> Ĉar Mi estas la Eternulo, via Dio, la Sanktulo de Izrael, via
         Savanto; Egiptujon Mi donos kiel vian elaĉeton, Etiopujon kaj
         Seban anstataŭ vi.<em class="versenr"> 4</em> Ĉar vi estas kara en Miaj okuloj, vi estis
         honorita kaj Mi vin amas; tial Mi fordonos aliajn homojn anstataŭ
         vi kaj gentojn anstataŭ via animo.<em class="versenr"> 5</em> Ne timu, ĉar Mi estas kun
         vi; de la oriento Mi venigos vian idaron, kaj de la okcidento Mi
         vin kolektos.<em class="versenr"> 6</em> Mi diros al la nordo: Redonu! kaj al la sudo: Ne
         retenu! venigu Miajn filojn de malproksime kaj Miajn filinojn de
         la randoj de la tero,<em class="versenr"> 7</em> ĉiun, kiu estas nomata per Mia nomo kaj
         kiun Mi kreis por Mia gloro, faris, kaj estigis.<em class="versenr"> 8</em> Elirigu la
         popolon blindan, kiu tamen havas okulojn, kaj la surdulojn, kiuj
         tamen havas orelojn.<em class="versenr"> 9</em> Ĉiuj nacioj kolektiĝu kune, kaj la popoloj
         kunvenu; kiu el ili tion antaŭdirus aŭ anoncus al ni antaŭlonge?
         ili starigu siajn atestantojn kaj pravigu sin, por ke oni aŭdu,
         kaj diru: Estas vero!<em class="versenr"> 10</em> Vi estas Miaj atestantoj, diras la
         Eternulo, kaj Mia servanto, kiun Mi elektis; por ke vi sciu kaj
         kredu al Mi, kaj komprenu, ke tio estas Mi; antaŭ Mi estis kreita
         nenia Dio, kaj post Mi ne ekzistos.<em class="versenr"> 11</em> Mi, Mi estas la Eternulo;
         kaj krom Mi ekzistas nenia savanto.<em class="versenr"> 12</em> Mi promesis kaj savis kaj
         anoncis; kaj ne estis inter vi iu fremda; kaj vi estas Miaj
         atestantoj, diras la Eternulo, kaj Mi estas Dio.<em class="versenr"> 13</em> De la komenco
         de la tempo Mi estas la sama, kaj neniu povas savi kontraŭ Mia
         mano; kiam Mi faras, kiu tion ŝanĝos?
      </p>
      <p class="p"><em class="versenr"> 14</em> Tiele diras la Eternulo, via Liberiganto, la Sanktulo de
         Izrael: Pro vi Mi sendis en Babelon kaj pelis malsupren ĉiujn
         forkurantojn, kaj la ĝojadon de la Ĥaldeoj Mi aliformigis en
         ploradon.<em class="versenr"> 15</em> Mi estas la Eternulo, via Sanktulo, la Kreinto de
         Izrael, via Reĝo.<em class="versenr"> 16</em> Tiele diras la Eternulo, kiu faris vojon sur
         la maro kaj vojeton sur potenca akvo,<em class="versenr"> 17</em> kiu elirigis ĉarojn kaj
         ĉevalojn, militistaron kaj potencon, kiuj ĉiuj kune falis kaj ne
         leviĝos, senfajriĝis, estingiĝis kiel meĉo:<em class="versenr"> 18</em> Ne rememoru tion,
         kio estis antaŭlonge, kaj ne meditu pri tio, kio estis en la
         tempo antikva.<em class="versenr"> 19</em> Jen Mi faras ion novan, nun ĝi elkreskas; ĉu vi
         tion ne komprenas? Mi faros vojon en la dezerto, riverojn en
         senakva lando.<em class="versenr"> 20</em> Gloros Min la bestoj de la kampo, ŝakaloj kaj
         strutoj; ĉar Mi donis akvon en la dezerto, riverojn en senakva
         lando, por trinkigi la popolon, kiun Mi elektis,<em class="versenr"> 21</em> tiun popolon,
         kiun Mi kreis por Mi, por ke ĝi rakontu pri Mia gloro.<em class="versenr"> 22</em> Sed ne
         Min vi vokis, ho Jakob, kaj ne por Mi vi laboris, ho Izrael.<em class="versenr"> 23</em> Vi ne alportadis al Mi viajn ŝafidojn de brulofero kaj ne
         honoradis Min per viaj buĉoferoj; Mi ne servigis vin per
         farunoferoj kaj ne lacigis vin per olibano.<em class="versenr"> 24</em> Vi ne aĉetis por
         Mi per mono bonodoran kanon kaj ne satigis Min per la sebo de
         viaj buĉoferoj; vi nur laborŝarĝis Min per viaj pekoj, lacigis
         Min per viaj malbonagoj.<em class="versenr"> 25</em> Mi, Mi forviŝas viajn krimojn pro Mi
         mem, kaj viajn pekojn Mi ne rememoros.<em class="versenr"> 26</em> Rememorigu al Mi, kaj
         ni faru juĝon inter ni; rakontu vi, por ke vi vin pravigu.<em class="versenr"> 27</em> Via
         prapatro pekis, kaj viaj profetoj defalis de Mi.<em class="versenr"> 28</em> Tial Mi
         sensanktigis la estrojn de la sanktejo, kaj Mi elmetis Jakobon al
         anatemo kaj Izraelon al malhonoro.
      </p>
      <div class="dist_chapter"></div>
      <h3 class="chapternr">44</h3>
      <p class="first_p">Sed nun aŭskultu, ho Jakob, Mia servanto, kaj Izrael, kiun Mi
         elektis.<em class="versenr"> 2</em> Tiele diras la Eternulo, kiu vin kreis kaj formis kaj
         helpas vin de post via naskiĝo: Ne timu, ho Jakob, Mia servanto,
         kaj vi, ho Jeŝurun, kiun Mi elektis.<em class="versenr"> 3</em> Ĉar Mi verŝos akvon sur la
         soifantaĵon kaj torentojn sur la sekan teron; Mi verŝos Mian
         spiriton sur vian idaron kaj Mian benon sur viajn devenontojn,<em class="versenr"> 4</em> por ke ili kresku inter herbo, kiel salikoj super torentoj da
         akvo.<em class="versenr"> 5</em> Unu diros: Mi apartenas al la Eternulo; alia nomos sin
         per la nomo de Jakob; alia skribe konsekros sin al la Eternulo
         kaj prenos al si la alnomon Izrael.
      </p>
      <p class="p"><em class="versenr"> 6</em> Tiele diras la Eternulo, la Reĝo de Izrael, kaj lia
         Liberiganto, la Eternulo Cebaot: Mi estas la unua, kaj Mi estas
         la lasta, kaj ne ekzistas Dio krom Mi.<em class="versenr"> 7</em> Kaj kiu estas simila al
         Mi? li diru kaj anoncu, kaj elmetu antaŭ Mi ĉion, kio estis de
         post la tempo, kiam Mi kreis la popolon eternan; ili anoncu tion,
         kio estos kaj kio venos.<em class="versenr"> 8</em> Ne timu kaj ne maltrankviliĝu; Mi
         aŭdigis ja al vi kaj antaŭdiris antaŭlonge; kaj vi estas Miaj
         atestantoj. Ĉu ekzistas Dio krom Mi? ne ekzistas Roko, Mi iun ne
         konas.<em class="versenr"> 9</em> Ĉiuj, kiuj faras idolojn, estas vantaĵo, kaj iliaj
         amataĵoj estas senutilaj, kaj ili mem estas atestantoj; ili ne
         vidas kaj ne komprenas, tial ili estos hontigataj.<em class="versenr"> 10</em> Kiu faris
         dion, kaj fandis idolon, kiu nenion utilas?<em class="versenr"> 11</em> Ĉiuj
         partoprenintoj estos hontigataj, ĉar la majstroj estas ja el
         homoj; ili ĉiuj kolektiĝu kaj stariĝu, ili ektimos, kaj ĉiuj kune
         estos hontigataj.<em class="versenr"> 12</em> Unu tranĉas la feron per ĉizilo, laboras per
         karboj, formas ĝin per marteloj, kaj prilaboras ĝin per la forto
         de sia brako; li eĉ malsatas kaj perdas la fortojn, ne trinkas
         akvon kaj laciĝas.<em class="versenr"> 13</em> Alia hakas lignon, mezuras ĝin per ŝnuro,
         faras konturojn per grifelo, rabotas per rabotilo, ĉirkaŭsignas
         per cirkelo, kaj faras el ĝi bildon de homo, de bela homo, por ke
         ĝi loĝu en la domo.<em class="versenr"> 14</em> Li hakas por si cedrojn, prenas ilekson
         kaj kverkon, preparas al si provizon de arbaraj arboj, plantas
         pinon, kiun la pluvo kreskigas.<em class="versenr"> 15</em> Kaj tio servas al la homo kiel
         hejtilo; li prenas el tio kaj varmigas sin, li ankaŭ faras fajron
         kaj bakas panon; el tio sama li faras dion kaj adorkliniĝas antaŭ
         ĝi, li faras el ĝi idolon kaj adoras ĝin.<em class="versenr"> 16</em> Parton el ĝi li
         forbruligas en fajro, super parto li manĝas viandon, rostas
         rostaĵon, kaj satiĝas; li ankaŭ varmigas sin, kaj diras: Ha, ha,
         fariĝis al mi varme, mi eksentis fajron!<em class="versenr"> 17</em> Kaj ĝian restaĵon li
         faris dio, li faris el ĝi sian idolon; li adoras ĝin,
         adorkliniĝas kaj preĝas al ĝi, kaj diras: Savu min, ĉar vi estas
         mia dio.<em class="versenr"> 18</em> Ili ne scias kaj ne komprenas, ĉar gluitaj estas
         iliaj okuloj, por ke ili ne vidu, por ke ilia koro ne komprenu.<em class="versenr"> 19</em> Kaj li ne primeditas en sia koro, ne havas scion nek
         komprenon, por diri: Duonon de ĝi mi forbruligis en fajro, mi
         ankaŭ bakis sur ĝiaj karboj panon, mi rostis viandon kaj manĝis;
         ĉu do el la restaĵo mi faros abomenindaĵon? ĉu ŝtipon da ligno mi
         adoros?<em class="versenr"> 20</em> Li postkuras polvon, la trompita koro lin erarigas,
         kaj li ne savas sian animon, kaj ne diras: Ĉu ne malveraĵon mi
         havas en mia dekstra mano?
      </p>
      <p class="p"><em class="versenr"> 21</em> Memoru tion, ho Jakob, kaj Izrael, ĉar vi estas Mia servanto;
         Mi kreis vin Mia servanto; vi, ho Izrael, ne estos forgesita de
         Mi.<em class="versenr"> 22</em> Mi forviŝis viajn kulpojn kiel nubon, kaj viajn pekojn
         kiel nebulon; revenu al Mi, ĉar Mi savis vin.<em class="versenr"> 23</em> Ĝojkriu, ho
         ĉielo, ĉar la Eternulo tion faris; voku, profundo de la tero;
         sonigu kanton, ho montoj, arbaro kaj ĉiuj arboj en ĝi; ĉar la
         Eternulo liberigis Jakobon, kaj faris Sin glora per Izrael.
      </p>
      <p class="p"><em class="versenr"> 24</em> Tiele diras la Eternulo, via Liberiginto, kiu formis vin de la
         momento de via naskiĝo: Mi estas la Eternulo, kiu ĉion faras, kiu
         sola etendis la ĉielon, per Sia propra potenco disvastigis la
         teron;<em class="versenr"> 25</em> kiu neniigas la signojn de divenistoj kaj ridindigas la
         sorĉistojn, repuŝas la saĝulojn malantaŭen kaj malsaĝigas ilian
         scion;<em class="versenr"> 26</em> kiu konfirmas la vorton de Sia servanto kaj plenumas la
         decidojn de Siaj senditoj; kiu diras pri Jerusalem: Ĝi havos
         multe da loĝantoj; kaj pri la urboj de Judujo: Ili estos
         rekonstruitaj, kaj iliajn ruinojn Mi restarigos;<em class="versenr"> 27</em> kiu diras al
         la maro: Estu seka, kaj Mi sekigos viajn riverojn;<em class="versenr"> 28</em> kiu diras
         pri Ciro: Li estas Mia paŝtisto, kaj li plenumos ĉiujn Miajn
         dezirojn, dirante al Jerusalem: Estu rekonstruata, kaj la templo
         estu refondata.
      </p>
      <div class="dist_chapter"></div>
      <h3 class="chapternr">45</h3>
      <p class="first_p">Tiele diras la Eternulo pri Sia sanktoleito Ciro: Mi prenis lin
         je lia dekstra mano, por faligi antaŭ li popolojn, kaj la lumbojn
         de reĝoj Mi senzonigos, por malfermi antaŭ li la pordojn, kaj por
         ke la pordegoj ne estu ŝlositaj.<em class="versenr"> 2</em> Mi iros antaŭ vi kaj ebenigos
         altaĵojn; kuprajn pordojn Mi disbatos, kaj ferajn riglilojn Mi
         rompos.<em class="versenr"> 3</em> Kaj Mi transdonos al vi trezorojn sekretajn kaj
         riĉaĵojn kaŝitajn, por ke vi eksciu, ke Mi, la Eternulo, vokis
         vin laŭ via nomo, Mi, Dio de Izrael.<em class="versenr"> 4</em> Pro Mia servanto Jakob kaj
         pro Mia elektito Izrael Mi vokis vin laŭ via nomo, Mi altigis
         vin, kvankam vi Min ne konis.<em class="versenr"> 5</em> Mi estas la Eternulo, kaj ne
         ekzistas alia; ne ekzistas Dio krom Mi; Mi zonis vin, kvankam vi
         Min ne konis;<em class="versenr"> 6</em> por ke oni eksciu oriente kaj okcidente, ke ne
         ekzistas krom Mi; Mi estas la Eternulo, kaj ne ekzistas alia,<em class="versenr"> 7</em> kiu faras lumon kaj kreas mallumon, faras pacon kaj estigas
         malbonon; Mi, la Eternulo, faras ĉion ĉi tion.
      </p>
      <p class="p"><em class="versenr"> 8</em> Gutigu, ho ĉielo, de supre, kaj la nuboj verŝu virton;
         malfermiĝu la tero kaj produktu savon, kaj virto kune elkresku.
         Mi, la Eternulo, tion kreis.
      </p>
      <p class="p"><em class="versenr"> 9</em> Ve al tiu, kiu malpacas kun sia Kreinto! potpeco el la potpecoj
         de la tero! Ĉu diras argilo al sia potfaristo: Kion vi faras? via
         faritaĵo estas malforta?<em class="versenr"> 10</em> Ve al tiu, kiu diras al la patro: Por
         kio vi naskigas? kaj al la patrino: Por kio vi turmentas vin per
         naskado?<em class="versenr"> 11</em> Tiele diras la Eternulo, la Sanktulo de Izrael kaj
         lia Kreinto: Pri la estonteco demandu Min; la zorgon pri Miaj
         filoj kaj pri la faritaĵo de Miaj manoj lasu al Mi.<em class="versenr"> 12</em> Mi faris
         la teron kaj kreis la homon sur ĝi; Mi per Miaj manoj etendis la
         ĉielon kaj aranĝis ĉiujn ĝiajn apartenaĵojn.<em class="versenr"> 13</em> Mi starigis lin
         por justeco, kaj ĉiujn liajn vojojn Mi ebenigos; li rekonstruos
         Mian urbon kaj forliberigos Miajn ekzilitojn, ne pro elaĉeto nek
         pro donacoj, diras la Eternulo Cebaot.
      </p>
      <p class="p"><em class="versenr"> 14</em> Tiele diras la Eternulo: La laborakiro de Egiptujo kaj la
         komercaĵo de Etiopujo kaj de Seba, de tiuj altkreskaj viroj,
         transiros al vi kaj estos viaj; ili iros post vi, en katenoj ili
         preteriros, kaj ili kliniĝos antaŭ vi, kaj preĝos al vi: Nur ĉe
         vi estas Dio, kaj ne ekzistas alia Dio.<em class="versenr"> 15</em> Vere Vi estas Dio Sin
         kaŝanta, Dio de Izrael, Savanto.<em class="versenr"> 16</em> Hontigataj kaj malhonorataj
         ili ĉiuj estas; kune kun ili iros en honto la farantoj de idoloj.<em class="versenr"> 17</em> Sed Izrael estas savita de la Eternulo per savo eterna; vi ne
         estos hontigataj nek malhonorataj ĝis eterneco.
      </p>
      <p class="p"><em class="versenr"> 18</em> Ĉar tiele diras la Eternulo; la kreinto de la ĉielo, Li estas
         Dio; la farinto kaj estiginto de la tero, Li ĝin aranĝis; Li
         kreis ĝin, ne por ke ĝi estu malplena; Li faris ĝin, por ke ĝi
         estu loĝata: Mi estas la Eternulo, kaj ne ekzistas alia.<em class="versenr"> 19</em> Ne
         sekrete Mi parolis, sur malluma loko de la tero; Mi ne diris al
         la idaro de Jakob: Vane vi Min serĉas. Mi estas la Eternulo, kiu
         parolas justaĵon kaj anoncas veraĵon.<em class="versenr"> 20</em> Kolektiĝu kaj venu,
         alproksimiĝu kune, ĉiuj savitoj el la nacioj. Senprudentaj estas
         tiuj, kiuj portas siajn lignajn idolojn, kaj preĝas al dio, kiu
         ne povas helpi.<em class="versenr"> 21</em> Diru, eĉ interproksimiĝu kaj interkonsiliĝu:
         kiu anoncis tion en la antikva tempo, kaj diris tion antaŭlonge?
         ĉu ne Mi, la Eternulo? kaj ne ekzistas alia Dio krom Mi, la Dio
         vera kaj la helpanto; ekzistas neniu krom Mi.<em class="versenr"> 22</em> Turnu vin al Mi,
         ĉiuj finoj de la tero, kaj estu savitaj; ĉar Mi estas Dio, kaj ne
         ekzistas alia.<em class="versenr"> 23</em> Mi ĵuris per Mi, el Mia buŝo eliris vero, vorto
         ne retirota, ke antaŭ Mi kliniĝos ĉiu genuo, ĵuros ĉiu lango.<em class="versenr"> 24</em> Nur la Eternulo, oni diros pri Mi, havas veron kaj potencon; al
         Li venos kaj hontos ĉiuj, kiuj koleris kontraŭ Li.<em class="versenr"> 25</em> Per la
         Eternulo praviĝos kaj gloriĝos la tuta idaro de Izrael.
      </p>
      <div class="dist_chapter"></div>
      <h3 class="chapternr">46</h3>
      <p class="first_p">Kliniĝis Bel, falis Nebo; iliaj idoloj estas transdonitaj al
         bestoj kaj brutoj; tio, kion vi portadis, fariĝis ŝarĝo por lacaj
         bestoj.<em class="versenr"> 2</em> Ili kliniĝis kaj falis kune, ne povis savi sian ŝarĝon,
         kaj mem iris en malliberecon.
      </p>
      <p class="p"><em class="versenr"> 3</em> Aŭskultu Min, domo de Jakob kaj la tuta restaĵo de la domo de
         Izrael, kiuj estas ŝarĝitaj sur Mi de post via naskiĝo, kiuj
         estas portataj de Mi de post via eliro el la ventro.<em class="versenr"> 4</em> Ankaŭ ĝis
         via maljuneco Mi estos la sama, kaj ĝis via griziĝo Mi vin
         portos; Mi vin kreis kaj Mi portos, Mi ŝarĝos sur Min kaj Mi
         savos.<em class="versenr"> 5</em> Al kiu vi Min egaligos kaj komparos kaj similigos Min,
         ke ni estu similaj?<em class="versenr"> 6</em> Tiuj, kiuj ŝutas oron el la saketo kaj
         pesas arĝenton sur pesilo, dungas oraĵiston, ke li faru el tio
         dion, antaŭ kiu ili kliniĝas kaj ĵetas sin teren,<em class="versenr"> 7</em> levas lin sur
         la ŝultron, portas kaj starigas lin sur lia loko; kaj li staras,
         ne moviĝas de sia loko; eĉ se oni krias al li, li ne respondas
         kaj neniun savas el lia malfeliĉo.
      </p>
      <p class="p"><em class="versenr"> 8</em> Memoru tion kaj estu viroj, prenu tion al via koro, ho
         pekantoj.<em class="versenr"> 9</em> Memoru tion, kio estis en la komenco de la tempo; ĉar
         Mi estas Dio, kaj ne ekzistas alia; Mi estas Dio, kaj ne ekzistas
         simila al Mi.<em class="versenr"> 10</em> Mi anoncas antaŭe la estontaĵon, kaj antaŭlonge
         tion, kio ankoraŭ ne okazis; kiam Mi diras, Mia decido
         plenumiĝas, kaj ĉion, kion Mi deziras, Mi faras.<em class="versenr"> 11</em> Mi vokas de
         oriento aglon, el lando malproksima viron de Mia destino. Kion Mi
         diris, tion Mi venigos; kion Mi pripensis, tion Mi plenumos.<em class="versenr"> 12</em> Aŭskultu Min, vi, kiuj havas malhumilan koron, kiuj estas
         malproksimaj de la vero:<em class="versenr"> 13</em> Mi alproksimigis Mian veron, por ke
         ĝi ne estu malproksima, kaj Mia savo ne prokrastiĝos; kaj Mi
         donos al Cion savon, al Izrael Mian gloron.
      </p>
      <div class="dist_chapter"></div>
      <h3 class="chapternr">47</h3>
      <p class="first_p">Iru malsupren kaj sidiĝu sur polvo, ho virgulino filino de
         Babel; sidiĝu sur la tero, sentronigita filino de la Ĥaldeoj; ĉar
         oni ne plu nomos vin delikata kaj dorlotata.<em class="versenr"> 2</em> Prenu manan
         muelilon kaj muelu farunon; forigu vian vualon, levu vian
         vestrandon, malkovru vian kruron, transiru riverojn.<em class="versenr"> 3</em> Malkovriĝos via nudaĵo, kaj montriĝos via honto. Mi faros venĝon,
         kaj Mi neniun indulgos.<em class="versenr"> 4</em> Nia Liberiganto ― Lia nomo estas
         Eternulo Cebaot, Sanktulo de Izrael.<em class="versenr"> 5</em> Sidu silente kaj iru en
         mallumon, ho filino de la Ĥaldeoj, ĉar oni ne plu nomos vin
         estrino de regnoj.<em class="versenr"> 6</em> Kiam Mi koleris Mian popolon, malhonoris
         Mian heredaĵon, kaj transdonis ilin en viajn manojn, vi ne
         montris al ili kompaton, sur maljunulon vi metis tre peze vian
         jugon;<em class="versenr"> 7</em> vi diris: Eterne mi estos estrino; vi ne prenis tion al
         via koro, ne pensis pri la sekvoj.
      </p>
      <p class="p"><em class="versenr"> 8</em> Aŭskultu do nun, ho voluptulino, kiu sidas senzorge, kiu diras
         en sia koro: Mi estas, kaj ne ekzistas alia krom mi; mi ne
         fariĝos vidvino, kaj mi ne konos perdon de infanoj.<em class="versenr"> 9</em> Venos do
         sur vin tiuj du aferoj subite, en unu tago; seninfaneco kaj
         vidvineco en plena mezuro trafos vin, malgraŭ viaj multaj sorĉoj,
         malgraŭ la granda forto de viaj magiaĵoj.<em class="versenr"> 10</em> Vi sentis vin
         sendanĝera en via malboneco; vi diris: Neniu min vidas; via
         saĝeco kaj via scio estis viaj delogantoj; kaj vi diris en via
         koro: Mi estas, kaj ne ekzistas alia krom mi.<em class="versenr"> 11</em> Tial venos sur
         vin malbono, kies komencon vi ne scios, kaj falos sur vin
         malfeliĉo, el kiu vi ne povos vin elaĉeti, kaj surprizos vin
         pereo, kiun vi ne antaŭvidis.<em class="versenr"> 12</em> Restu do ĉe viaj magiaĵoj, kaj
         ĉe viaj multaj sorĉoj, super kiuj vi laboris de via juneco; eble
         vi povos profiti, eble vi fortiĝos.<em class="versenr"> 13</em> Vi laciĝis de la multo de
         viaj konsiliĝoj; nun ili stariĝu, la mezurantoj de la ĉielo, la
         esplorantoj de la steloj, la antaŭdiristoj laŭ la luno, kaj ili
         savu vin kontraŭ tio, kio trafos vin.<em class="versenr"> 14</em> Jen, ili fariĝos kiel
         pajlo; la fajro forbruligos ilin; ili ne savos sian animon el la
         forto de la flamo; ne estos ia karbo, ĉe kiu sin varmigi, nek
         fajro, antaŭ kiu sidi.<em class="versenr"> 15</em> Tiaj fariĝis por vi tiuj, kun kiuj vi
         multe penis, kun kiuj vi interrilatis de via juneco; ĉiu forvagis
         siaflanken, neniu vin savos.
      </p>
      <div class="dist_chapter"></div>
      <h3 class="chapternr">48</h3>
      <p class="first_p">Aŭskultu tion, ho domo de Jakob, vi, kiuj estas nomataj per la
         nomo de Izrael, kiuj devenis el la fonto de Jehuda, kiuj ĵuras
         per la nomo de la Eternulo kaj citas la Dion de Izrael, ne en
         vero kaj ne en justeco.<em class="versenr"> 2</em> Laŭ la sankta urbo ili sin nomas, kaj
         je la Dio de Izrael ili sin apogas; Eternulo Cebaot estas Lia
         nomo.<em class="versenr"> 3</em> La estintajn okazintaĵojn Mi anoncis antaŭlonge, el Mia
         buŝo tio eliris, kaj Mi ĝin aŭdigis; Mi agis subite, kaj ĉio
         plenumiĝis.<em class="versenr"> 4</em> Ĉar Mi sciis, ke vi estas obstina kaj via kolo
         estas fera tendeno kaj via frunto estas kupra,<em class="versenr"> 5</em> tial Mi anoncis
         al vi antaŭlonge, Mi aŭdigis al vi, antaŭ ol tio plenumiĝis, por
         ke vi ne diru: Mia idolo tion faris, mia statuo kaj mia fanditaĵo
         tion ordonis.<em class="versenr"> 6</em> Vi aŭdis; rigardu do ĉion; ĉu vi ne devas mem
         tion konfesi? Mi aŭdigis al vi nun aferojn novajn kaj kaŝitajn,
         kiujn vi ne sciis.<em class="versenr"> 7</em> Nun ili estas kreitaj, ne antaŭlonge; eĉ unu
         tagon antaŭe vi ne aŭdis pri tio, por ke vi ne diru: Jen, mi
         sciis pri ili.<em class="versenr"> 8</em> Vi ne aŭdis, vi ne sciis, kaj via orelo antaŭe
         ne estis malfermita; ĉar Mi sciis, ke vi perfidos, de la momento
         de via naskiĝo oni ja nomas vin nefidindulo.<em class="versenr"> 9</em> Pro Mia nomo Mi
         prokrastas Mian koleron, kaj pro Mia gloro Mi detenas Min, ke Mi
         ne ekstermu vin.<em class="versenr"> 10</em> Jen Mi vin refandis, sed ne rezultis arĝento;
         Mi elprovis vin en la forno de mizero.<em class="versenr"> 11</em> Por Mi, por Mi Mi tion
         faras; ĉar kial oni blasfemu? Mian gloron Mi ne donos al iu alia.
      </p>
      <p class="p"><em class="versenr"> 12</em> Aŭskultu Min, ho Jakob kaj Mia alvokito Izrael: tio estas Mi;
         Mi estas la unua, kaj Mi estas la lasta.<em class="versenr"> 13</em> Nur Mia mano fondis
         la teron, kaj Mia dekstra mano etendis la ĉielon; se Mi vokos
         ilin, ili stariĝos kune.<em class="versenr"> 14</em> Kolektiĝu vi ĉiuj kaj aŭskultu: kiu
         inter ili anoncis tion? tiu, kiun la Eternulo ekamis, plenumos
         Lian volon en Babel kaj aperigos Lian potencon super la Ĥaldeoj.<em class="versenr"> 15</em> Mi, Mi tion diris, Mi lin alvokis, venigis, kaj sukcesigis
         lian vojon.<em class="versenr"> 16</em> Alproksimiĝu al Mi, aŭskultu tion; de la komenco
         Mi ne parolis sekrete; de la momento, kiam la afero komenciĝis,
         Mi tie estis. Kaj ankaŭ nun sendis min la Sinjoro, la Eternulo,
         kaj Lia spirito.<em class="versenr"> 17</em> Tiele diras la Eternulo, via Liberiganto, la
         Sanktulo de Izrael: Mi estas la Eternulo, via Dio, kiu instruas
         vin por via utilo, kiu kondukas vin laŭ la vojo, kiun vi devas
         iri.<em class="versenr"> 18</em> Ho, se vi atentus Miajn ordonojn! tiam via paco estus
         kiel rivero, kaj via justeco kiel la ondoj de la maro;<em class="versenr"> 19</em> kaj via
         idaro estus kiel sablo, kaj viaj devenantoj kiel ĝiaj grajnetoj;
         lia nomo ne estus ekstermita nek pereigita antaŭ Mi.
      </p>
      <p class="p"><em class="versenr"> 20</em> Eliru el Babel, kuru el Ĥaldeujo, anoncu kun voĉo ĝojkria,
         aŭdigu tion, disportu ĝin ĝis la fino de la tero, diru: La
         Eternulo liberigis Sian servanton Jakob.<em class="versenr"> 21</em> Kaj ili ne soifis en
         la dezertoj, tra kiuj Li kondukis ilin; Li elfluigis por ili
         akvon el roko, Li disfendis rokon, kaj ekfluis akvo.<em class="versenr"> 22</em> Sed por
         la malpiuloj, diras la Eternulo, ne ekzistas paco.
      </p>
      <div class="dist_chapter"></div>
      <h3 class="chapternr">49</h3>
      <p class="first_p">Aŭskultu min, ho insuloj, kaj atentu, ho malproksimaj gentoj:
         la Eternulo min alvokis el la ventro, el la interno de mia
         patrino Li vokis mian nomon.<em class="versenr"> 2</em> Kaj Li faris mian buŝon simila al
         akra glavo, kovris min per la ombro de Sia mano, kaj faris min
         polurita sago, kaŝis min en Sia sagujo.<em class="versenr"> 3</em> Kaj Li diris al mi: Vi
         estas Mia servanto, ho Izrael, per kiu Mi gloriĝos.<em class="versenr"> 4</em> Mi opiniis,
         ke vane mi penis, ke sencele kaj vane mi konsumis mian forton;
         sed vere mia rajto estas ĉe la Eternulo, kaj mia rekompenco ĉe
         mia Dio.<em class="versenr"> 5</em> Kaj nun diris la Eternulo, kiu el la patrina ventro
         kreis min Lia servanto, por ke mi revenigu al Li Jakobon kaj por
         ke Izrael kolektiĝu ĉe Li (ĉar mi estas honorata antaŭ la okuloj
         de la Eternulo, kaj mia Dio estas mia forto) ―<em class="versenr"> 6</em> Li diris: Ne
         sufiĉas, ke vi estas Mia servanto, por restarigi la tribojn de
         Jakob kaj revenigi la konservitojn de Izrael; sed Mi faros vin
         lumo por la nacioj, por ke Mia savo etendiĝu ĝis la fino de la
         tero.<em class="versenr"> 7</em> Tiele diras la Eternulo, la Liberiganto de Izrael, lia
         Sanktulo, al la malestimata animo, al la abomenato de la popoloj,
         al la sklavo de la regantoj: Reĝoj ekvidos kaj leviĝos; princoj,
         kaj ili adorkliniĝos; pro la Eternulo, kiu estas fidinda, pro la
         Sanktulo de Izrael, kiu vin elektis.<em class="versenr"> 8</em> Tiele diras la Eternulo:
         En la tempo de favoro Mi aŭskultos vin, kaj en la tago de savo Mi
         helpos vin, kaj Mi konservos vin kaj faros vin interligo por la
         popoloj, por restarigi la teron, por ekposedi dezertigitajn
         posedaĵojn,<em class="versenr"> 9</em> por diri al la malliberigitoj: Eliru! al la
         troviĝantoj en mallumo: Montriĝu! Ĉe la vojoj ili paŝtiĝos, kaj
         sur ĉiuj nudaj montetoj estos ilia paŝtejo.<em class="versenr"> 10</em> Ili ne malsatos
         nek soifos, ne frapos ilin siroko nek la suno; ĉar ilia
         Kompatanto ilin kondukos, kaj al fontoj de akvo Li ilin gvidos.<em class="versenr"> 11</em> Kaj Mi faros ĉiujn Miajn montojn vojo, kaj Miaj vojetoj estos
         ebene altigitaj.<em class="versenr"> 12</em> Jen tiuj venos de malproksime, kaj aliaj de
         nordo kaj de okcidento, kaj aliaj el la lando Sinim.<em class="versenr"> 13</em> Ĝojkriu,
         ho ĉielo, kaj ĝoju, ho tero, sonigu kanton, ho montoj; ĉar la
         Eternulo konsolis Sian popolon kaj kompatis Siajn mizerulojn.
      </p>
      <p class="p"><em class="versenr"> 14</em> Sed Cion diris: La Eternulo min forlasis, kaj mia Sinjoro min
         forgesis.<em class="versenr"> 15</em> Ĉu povas virino forgesi sian infaneton kaj ne
         kompati la idon de sia ventro? eĉ se ili forgesos, Mi vin ne
         forgesos.<em class="versenr"> 16</em> Jen sur Miaj manoj Mi vin gravuris; viaj muroj estas
         ĉiam antaŭ Mi.<em class="versenr"> 17</em> Rapidos viaj konstruantoj; viaj detruantoj kaj
         viaj ekstermantoj eliros for de vi.<em class="versenr"> 18</em> Levu ĉirkaŭen viajn
         okulojn, kaj rigardu: ĉiuj kolektiĝis, venas al vi. Kiel Mi
         vivas, diras la Eternulo, vi ĉiujn metos sur vin kiel ornamon,
         kaj vi ĉirkaŭligos vin per ili kiel fianĉino.<em class="versenr"> 19</em> Ĉar viaj
         dezertigitaj kaj senhomigitaj lokoj kaj via ruinigita lando estas
         tro malvastaj por la loĝantoj, kaj viaj ekstermantoj estos
         malproksimigitaj.<em class="versenr"> 20</em> Viaj malaperintaj infanoj ankoraŭ diros en
         viajn orelojn: Tro malvasta estas por mi la loko; cedu al mi, ke
         mi povu loĝi.<em class="versenr"> 21</em> Tiam vi diros en via koro: Kiu naskis al mi ĉi
         tiujn? mi estis ja seninfana kaj soleca, elpelita kaj forpuŝita;
         kiu do edukis ilin? mi restis ja sola; kie do estis ĉi tiuj?
      </p>
      <p class="p"><em class="versenr"> 22</em> Tiele diras la Sinjoro, la Eternulo: Jen Mi levos Mian manon
         al la nacioj, kaj antaŭ la gentoj Mi elmetos Mian standardon; kaj
         ili venigos viajn filojn en la baskoj, kaj viajn filinojn ili
         portos sur la ŝultroj.<em class="versenr"> 23</em> Kaj reĝoj estos viaj vartistoj, kaj
         iliaj princinoj estos viaj nutristinoj; vizaĝaltere ili kliniĝos
         antaŭ vi, kaj la polvon de viaj piedoj ili lekos; kaj tiam vi
         ekscios, ke Mi estas la Eternulo, ke Miaj fidantoj ne hontos.<em class="versenr"> 24</em> Ĉu de fortulo oni povas forpreni la akiritaĵon? aŭ ĉu oni povas
         liberigi la kaptitojn de venkinto?<em class="versenr"> 25</em> Sed tiele diras la
         Eternulo: Eĉ la kaptitoj estos forprenitaj for de la fortulo, kaj
         la akiritaĵo de la potenculo formalaperos; kaj kontraŭ viaj
         kverelantoj Mi kverelos, kaj viajn filojn Mi savos.<em class="versenr"> 26</em> Kaj al
         viaj premantoj Mi manĝigos ilian propran karnon, kaj kiel de
         mosto ili ebriiĝos de sia propra sango; kaj ekscios ĉiu karno, ke
         Mi, la Eternulo, estas via Savanto kaj via Liberiganto, la
         Potenculo de Jakob.
      </p>
      <div class="dist_chapter"></div>
      <h3 class="chapternr">50</h3>
      <p class="first_p">Tiele diras la Eternulo: Kie estas la eksedziga letero de via
         patrino, per kiu Mi ŝin forpuŝis? aŭ al kiu el Miaj kreditoroj Mi
         vendis vin? Jen pro viaj pekoj vi estas venditaj, kaj pro viaj
         krimoj estas forpuŝita via patrino.<em class="versenr"> 2</em> Kial neniu estis, kiam Mi
         venis? kial neniu respondis, kiam Mi vokis? Ĉu Mia mano fariĝis
         tro mallonga, por liberigi? kaj ĉu ne ekzistas en Mi forto, por
         savi? Jen per Mia severa vorto Mi sekigas maron, Mi faras el
         riveroj dezerton; iliaj fiŝoj putras pro senakveco kaj mortas de
         soifo.<em class="versenr"> 3</em> Mi vestas la ĉielon per mallumo, kaj sakaĵon Mi faras
         ĝia kovrilo.
      </p>
      <p class="p"><em class="versenr"> 4</em> La Sinjoro, la Eternulo, donis al mi langon instruitan, por ke
         mi povosciu vigligi per vorto senfortigiton; Li vekas, ĉiumatene
         vekas mian orelon, por ke mi aŭskultu kiel instruatoj.<em class="versenr"> 5</em> La
         Sinjoro, la Eternulo, malfermis mian orelon, kaj mi ne
         kontraŭstaris, mi ne turnis min malantaŭen.<em class="versenr"> 6</em> Mian dorson mi
         elmetis al la batantoj kaj miajn vangojn al la harŝirantoj; mian
         vizaĝon mi ne kovris kontraŭ insultoj kaj kraĉado.<em class="versenr"> 7</em> Sed la
         Sinjoro, la Eternulo, helpas al mi, tial mi ne estas hontigata;
         tial mi faris mian vizaĝon kiel siliko, kaj mi scias, ke mi ne
         estos senhonorigata.<em class="versenr"> 8</em> Proksima estas mia praviganto; kiu
         procesos kontraŭ mi? ni stariĝu kune; kiu postulas juĝon kontraŭ
         mi, li alproksimiĝu al mi.<em class="versenr"> 9</em> Jen la Sinjoro, la Eternulo, helpas
         al mi; kiu do malpravigos min? jen ili ĉiuj elfrotiĝos kiel
         vesto, tineoj ilin tramanĝos.
      </p>
      <p class="p"><em class="versenr"> 10</em> Kiu inter vi timas la Eternulon, aŭskultas la voĉon de Lia
         servanto? Kvankam li iras en mallumo kaj nenio brilas al li,
         tamen li fidu la nomon de la Eternulo kaj apogu sin sur sia Dio.<em class="versenr"> 11</em> Jen vi ĉiuj, kiuj ekbruligas fajron, ĉirkaŭas sin per flamoj,
         iru en la lumon de via fajro, kaj en la flamojn, kiujn vi
         ekbruligis. Per Mia mano tio fariĝos al vi; en doloro vi kuŝos.
      </p>
      <div class="dist_chapter"></div>
      <h3 class="chapternr">51</h3>
      <p class="first_p">Aŭskultu Min, vi, kiuj postkuras la veron, kiuj serĉas la
         Eternulon: rigardu la rokon, el kiu vi estas elhakitaj, kaj en la
         profundon de la kavo, el kiu vi estas elfositaj.<em class="versenr"> 2</em> Rigardu
         Abrahamon, vian patron, kaj Saran, vian naskintinon; ĉar Mi
         alvokis lin, kiam li estis sola, kaj Mi benis lin kaj multigis
         lin.<em class="versenr"> 3</em> Ĉar la Eternulo konsolos Cionon, konsolos ĉiujn ĝiajn
         ruinojn, kaj ĝian dezerton Li faros kiel Eden, kaj ĝian stepon
         kiel la ĝardeno de la Eternulo; ĝojo kaj gajeco troviĝos en ĝi,
         dankado kaj laŭta kantado.
      </p>
      <p class="p"><em class="versenr"> 4</em> Atentu Min, ho Mia popolo, kaj vi, Mia gento, aŭskultu Min; ĉar
         instruo eliros el Mi, kaj Mian leĝon Mi starigos kiel lumon por
         la popoloj.<em class="versenr"> 5</em> Proksima estas Mia vero, eliris Mia helpo, kaj Miaj
         brakoj juĝos popolojn; al Mi esperas insuloj kaj atendas Mian
         brakon.<em class="versenr"> 6</em> Levu al la ĉielo viajn okulojn, kaj rigardu la teron
         malsupre; ĉar la ĉielo disneniiĝos kiel fumo, kaj la tero
         elfrotiĝos kiel vesto, kaj ĝiaj loĝantoj mortos kiel kuloj; sed
         Mia savo restos eterne, kaj Mia vero ne difektiĝos.
      </p>
      <p class="p"><em class="versenr"> 7</em> Aŭskultu Min, vi, kiuj konas la veron, popolo, havanta Mian
         instruon en sia koro: ne timu ofendon de homoj, kaj de iliaj
         insultoj ne senkuraĝiĝu.<em class="versenr"> 8</em> Ĉar kiel veston tramanĝos ilin tineoj,
         kaj kiel lanaĵon tramanĝos ilin vermoj; sed Mia vero restos
         eterne, kaj Mia savo por ĉiuj generacioj.
      </p>
      <p class="p"><em class="versenr"> 9</em> Leviĝu, leviĝu, vestu vin per forto, ho brako de la Eternulo;
         leviĝu, kiel en la tempo antikva, en la generacioj de antaŭlonge.
         Ĉu ne vi dishakis Rahabon, trapikis la drakon?<em class="versenr"> 10</em> Ĉu ne vi
         elsekigis la maron, la akvon de grandega abismo, faris la maran
         profundon vojo por transiro de la liberigitoj?<em class="versenr"> 11</em> Kaj la
         elaĉetitoj de la Eternulo revenos kaj iros sur Cionon kun
         kantado, kaj ĝojo eterna estos super ilia kapo; ĝojon kaj gajecon
         ili atingos, kaj forflugos afliktoj kaj ĝemado.
      </p>
      <p class="p"><em class="versenr"> 12</em> Mi, Mi mem estas via konsolanto. Kiu vi estas, ke vi timas
         homon morteman, kaj homidon, kiu estas egala al herbo;<em class="versenr"> 13</em> kaj vi
         forgesis la Eternulon, vian Kreinton, kiu etendis la ĉielon kaj
         fondis la teron; kaj konstante, ĉiutage, vi timas la furiozon de
         la premanto, kiu celas ekstermi? Sed kie estas la furiozo de la
         premanto?<em class="versenr"> 14</em> Baldaŭ la kaptito estos liberigita, ke li ne mortu
         en la kavo kaj ne manku al li pano.<em class="versenr"> 15</em> Mi estas la Eternulo, via
         Dio, kiu kvietigas la maron, kiam bruas ĝiaj ondoj, kaj kies nomo
         estas Eternulo Cebaot.<em class="versenr"> 16</em> Mi metis Miajn vortojn en vian buŝon
         kaj kovris vin per la ombro de Mia mano, por aranĝi la ĉielon kaj
         doni fundamenton al la tero, kaj por diri al Cion: Vi estas Mia
         popolo.
      </p>
      <p class="p"><em class="versenr"> 17</em> Vekiĝu, vekiĝu, leviĝu, ho Jerusalem, vi, kiu trinkis el la
         mano de la Eternulo la kalikon de Lia kolero; la ŝaŭmantan
         ebriigantan kalikon vi eltrinkis ĝis la fundo.<em class="versenr"> 18</em> El ĉiuj filoj,
         kiujn ŝi naskis, neniu ŝin gvidis; el ĉiuj filoj, kiujn ŝi
         edukis, neniu tenis ŝin je la mano.<em class="versenr"> 19</em> Tio ambaŭ vin trafis; kiu
         kompatis vin? ruinado kaj malfeliĉo, malsato kaj glavo; per kiu
         mi povus konsoli vin?<em class="versenr"> 20</em> Viaj filoj senfortiĝis, kuŝis ĉe la
         komenco de ĉiuj stratoj kiel cervo en reto, plenaj de la kolero
         de la Eternulo, de la indigno de via Dio.<em class="versenr"> 21</em> Tial aŭskultu ĉi
         tion, vi, mizerulino kaj ebriulino, sed ne de vino:<em class="versenr"> 22</em> tiele
         diras via Sinjoro, la Eternulo, kaj via Dio, kiu defendas Sian
         popolon: Jen Mi prenis el via mano la ebriigan kalikon, la
         ŝaŭmantan kalikon de Mia kolero; vi ne plu trinkos ĝin;<em class="versenr"> 23</em> kaj Mi
         transdonos ĝin en la manon de viaj turmentantoj, kiuj diris al
         via animo: Klinu vin, por ke ni transiru; kaj vi faris el via
         dorso kvazaŭ teron, kvazaŭ straton por pasantoj.
      </p>
      <div class="dist_chapter"></div>
      <h3 class="chapternr">52</h3>
      <p class="first_p">Vekiĝu, vekiĝu, vestu vin per via forto, ho Cion; surmetu sur
         vin la vestojn de via majesto, ho Jerusalem, sankta urbo; ĉar ne
         plu eniros en vin necirkumcidito kaj malpurulo.<em class="versenr"> 2</em> Forskuu de vi
         la polvon, leviĝu, sidiĝu, ho Jerusalem; disigu la ligilojn de
         via kolo, ho kaptita filino de Cion.
      </p>
      <p class="p"><em class="versenr"> 3</em> Ĉar tiele diras la Eternulo: Senpage vi estis vendita, kaj ne
         per arĝento vi estos elaĉetita.<em class="versenr"> 4</em> Ĉar tiele diras la Sinjoro, la
         Eternulo: En Egiptujon iam iris Mia popolo, por loĝi tie
         kelktempe, kaj la Asiriano pro nenio ĝin premis;<em class="versenr"> 5</em> kion do Mi nun
         ĉi tie devas fari, diras la Eternulo, kiam Mia popolo estas
         prenita pro nenio? ĝiaj regantoj triumfe krias, diras la
         Eternulo, kaj konstante, ĉiutage, Mia nomo estas insultata.<em class="versenr"> 6</em> Tial Mia popolo ekkonos Mian nomon; tial ĝi ekscios en tiu tago,
         ke Mi estas Tiu sama, kiu diras: Jen Mi estas.
      </p>
      <p class="p"><em class="versenr"> 7</em> Kiel ĉarmaj estas sur la montoj la piedoj de anoncanto, kiu
         proklamas pacon, anoncas bonon, sciigas pri helpo, diras al Cion:
         Reĝas via Dio!<em class="versenr"> 8</em> Jen eksonis la voĉo de viaj gardostarantoj; ili
         levas la voĉon kaj kune ĝojkrias, ĉar per siaj propraj okuloj ili
         vidas, kiel la Eternulo revenas al Cion.<em class="versenr"> 9</em> Triumfu, ĝojkriu kune,
         ho ruinoj de Jerusalem; ĉar la Eternulo konsolis Sian popolon,
         liberigis Jerusalemon.<em class="versenr"> 10</em> La Eternulo malkovris Sian sanktan
         brakon antaŭ la okuloj de ĉiuj nacioj; kaj ĉiuj finoj de la tero
         vidas la helpon de nia Dio.<em class="versenr"> 11</em> Foriru, foriru, eliru el tie, ne
         tuŝu malpuraĵon; eliru el ĝia mezo; purigu vin, ho portantoj de
         la vazoj de la Eternulo.<em class="versenr"> 12</em> Tamen ne rapidante vi eliros, kaj ne
         forkurante vi iros; ĉar iros antaŭ vi la Eternulo, kaj gardos vin
         malantaŭe la Dio de Izrael.
      </p>
      <p class="p"><em class="versenr"> 13</em> Jen Mia servanto havos sukceson, li altiĝos kaj gloriĝos kaj
         staros tre alte.<em class="versenr"> 14</em> Kiel multaj estis teruritaj, rigardante vin
         (tiele lia aspekto estis malbeligita pli ol ĉe ĉiu alia kaj lia
         eksteraĵo pli ol ĉe iu ajn homo),<em class="versenr"> 15</em> tiel li saltigos pri si
         multe da popoloj; reĝoj fermos antaŭ li sian buŝon, ĉar ili vidos
         ion, kio ne estis dirita al ili, kaj ili rimarkos ion, pri kio
         ili ne aŭdis.
      </p>
      <div class="dist_chapter"></div>
      <h3 class="chapternr">53</h3>
      <p class="first_p">Kiu kredus al tio, kion ni aŭdis? kaj super kiu malkaŝiĝis la
         brako de la Eternulo?<em class="versenr"> 2</em> Ĉar li elkreskis antaŭ Li kiel juna
         branĉo kaj kiel radiko el tero senakva; li ne havis staturon nek
         belecon; ni rigardis lin, sed li ne havis aspekton, per kiu li
         plaĉus al ni.<em class="versenr"> 3</em> Li estis malestimata kaj evitata de homoj, viro
         suferanta kaj malsana; kaj kiel iganta deturni de li la vizaĝon,
         li estis malestimata, kaj li havis por ni nenian valoron.
      </p>
      <p class="p"><em class="versenr"> 4</em> Vere, niajn malsanojn li portis sur si, kaj per niaj suferoj li
         sin ŝarĝis; sed ni opiniis lin plagita, frapita de Dio, kaj
         humiligita.<em class="versenr"> 5</em> Tamen li estis vundita pro niaj pekoj, dispremita
         pro niaj krimoj; puno por nia bono estis sur li, kaj per lia
         vundo ni saniĝis.<em class="versenr"> 6</em> Ni ĉiuj erarvagis kiel ŝafoj, ĉiu iris sian
         vojon; kaj la Eternulo ĵetis sur lin la kulpon de ni ĉiuj.
      </p>
      <p class="p"><em class="versenr"> 7</em> Li estis turmentata, tamen li humiliĝis kaj ne malfermis sian
         buŝon; kiel ŝafido kondukata al buĉo kaj kiel ŝafo muta antaŭ
         siaj tondantoj, li ne malfermis sian buŝon.<em class="versenr"> 8</em> De malliberigo kaj
         de juĝo li estas prenita; kaj pri lia generacio kiu rakontos? De
         sur la tero de vivantoj li estas fortranĉita, pro la kulpo de mia
         popolo li estas frapita.<em class="versenr"> 9</em> Inter malbonaguloj oni donis al li
         tombon, inter riĉuloj post lia morto, kvankam li ne faris
         maljustaĵon kaj trompo ne estis en lia buŝo.
      </p>
      <p class="p"><em class="versenr"> 10</em> Sed la Eternulo volis tiel lin turmenti. Kiam lia animo estos
         preninta sur sin elaĉetan punon, li vidos idaron, li longe vivos,
         kaj la intenco de la Eternulo sukcesos per lia mano.<em class="versenr"> 11</em> La
         laborfrukton de sia animo li vidos, kaj satiĝos. Per konigo de li
         Mia virtulo-servanto virtigos multajn; kaj iliajn pekojn li
         portos sur si.<em class="versenr"> 12</em> Tial Mi donos al li multajn kiel lian parton,
         kaj la potenculojn li dividos kiel akiron; pro tio, ke li elmetis
         sian animon al la morto kaj estis alkalkulita al krimuloj, dum li
         portis sur si la pekon de multaj kaj petis por la krimuloj.
      </p>
      <div class="dist_chapter"></div>
      <h3 class="chapternr">54</h3>
      <p class="first_p">Ĝoju, ho senfruktulino, kiu ne naskis; sonigu kanton kaj
         ĝojkriu, ho vi, kiu ne suferis doloron; ĉar la forlasitino havos
         pli da infanoj, ol la havanta edzon, diras la Eternulo.<em class="versenr"> 2</em> Vastigu
         la spacon de via tendo, disetendu la tapiŝojn de viaj loĝejoj, ne
         retenu; etendu pli longe viajn ŝnurojn, kaj viajn palisojn
         fortikigu.<em class="versenr"> 3</em> Ĉar dekstren kaj maldekstren vi disvastiĝos, kaj via
         idaro ekposedos naciojn kaj ekloĝos en urboj dezertigitaj.<em class="versenr"> 4</em> Ne
         timu, ĉar vi ne estos malhonorata; ne kaŝu vin honte, ĉar vi ne
         estos hontigata, kaj ĉar la honton de via juneco vi forgesos kaj
         la malhonoron de via vidvineco vi ne plu rememoros.<em class="versenr"> 5</em> Ĉar via
         Kreinto estas via edzo, Eternulo Cebaot estas Lia nomo; kaj via
         Liberiginto estas la Sanktulo de Izrael, kiun oni nomas Dio de la
         tuta tero.<em class="versenr"> 6</em> Ĉar kiel virinon forlasitan kaj afliktitan en la
         spirito la Eternulo vin alvokis; kaj kiel edzinon de la juneco,
         kvankam forpuŝitan, diras via Dio.<em class="versenr"> 7</em> Por malgranda momento Mi vin
         forlasis, kaj kun granda kompato Mi vin reprenos al Mi.<em class="versenr"> 8</em> En
         eksplodo de kolero Mi forturnis de vi Mian vizaĝon por momento,
         sed per eterna favorkoreco Mi vin kompatis, diras via
         Liberiginto, la Eternulo.<em class="versenr"> 9</em> Ĉar tio estas por Mi kiel la akvo de
         Noa; kiel Mi ĵuris, ke Mi ne plu venigos la akvon de Noa sur la
         teron, tiel Mi ĵuris, ke Mi ne koleros vin nek insultos vin.<em class="versenr"> 10</em> Ĉar montoj forŝoviĝos kaj altaĵoj ŝanceliĝos; sed Mia favorkoreco
         ne foriĝos de vi, kaj la interligo de Mia paco ne ŝanceliĝos,
         diras la Eternulo, via Kompatanto.
      </p>
      <p class="p"><em class="versenr"> 11</em> Ho mizera, suferanta de ventego, senkonsola! jen Mi donos
         brilon al viaj ŝtonoj, kaj vian fundamenton Mi faros el safiroj.<em class="versenr"> 12</em> Kaj Mi faros viajn murdentojn el rubenoj kaj viajn pordegojn
         el kristaloj kaj ĉiujn viajn limojn el multekostaj ŝtonoj.<em class="versenr"> 13</em> Kaj
         ĉiuj viaj infanoj estos instruitaj de la Eternulo, kaj granda
         estos la bonstato de viaj filoj.<em class="versenr"> 14</em> Per vero vi fortikiĝos; estu
         malproksima de premiteco, ĉar vi ne bezonas timi, kaj de teruro,
         ĉar ĝi ne alproksimiĝos al vi.<em class="versenr"> 15</em> Certe, oni sin armos kontraŭ
         vi, sed tio ne estos de Mi; kiu sin armos kontraŭ vi, tiu falos
         antaŭ vi.<em class="versenr"> 16</em> Jen Mi kreis la forĝiston, kiu blovas fajron sur
         karboj kaj ellaboras ilojn por siaj faroj; kaj Mi ankaŭ kreis
         ekstermanton por detruado.<em class="versenr"> 17</em> Nenia ilo, kreita kontraŭ vi, havos
         sukceson; kaj ĉiun langon, kiu batalos kontraŭ vi en la juĝo, vi
         malpravigos. Tio estas la heredaĵo de la servantoj de la
         Eternulo, kaj ilia praveco antaŭ Mi, diras la Eternulo.
      </p>
      <div class="dist_chapter"></div>
      <h3 class="chapternr">55</h3>
      <p class="first_p">Ho vi, ĉiuj soifantoj, iru al la akvo, kaj vi, kiuj ne havas
         monon; iru, aĉetu, kaj manĝu; iru, aĉetu sen mono kaj sen pago
         vinon kaj lakton.<em class="versenr"> 2</em> Kial vi donas monon por tio, kio ne estas
         pano? kaj vian laboron por tio, kio ne satigas? aŭskultu do Min,
         kaj manĝu bonaĵon, kaj via animo ĝuu grasaĵon.<em class="versenr"> 3</em> Klinu vian
         orelon, kaj venu al Mi; aŭskultu, por ke vivu via animo; kaj Mi
         faros kun vi interligon eternan pri la fidindaj korfavoroj,
         promesitaj al David.<em class="versenr"> 4</em> Jen Mi starigis lin kiel atestanton por la
         nacioj, kiel princon kaj ordonanton por la gentoj.<em class="versenr"> 5</em> Jen vi vokos
         popolon, kiun vi ne konas; kaj popolo, kiu vin ne konas, alkuros
         al vi, pro la Eternulo, via Dio, kaj pro la Sanktulo de Izrael,
         ĉar Li faris vin glora.
      </p>
      <p class="p"><em class="versenr"> 6</em> Serĉu la Eternulon, dum Li estas trovebla; voku Lin, dum Li
         estas proksime.<em class="versenr"> 7</em> Malpiulo forlasu sian vojon, kaj krimulo siajn
         intencojn, kaj li returnu sin al la Eternulo, kaj ĉi Tiu lin
         kompatos, kaj al nia Dio, ĉar Li multe pardonas.<em class="versenr"> 8</em> Ĉar Miaj
         pensoj ne estas viaj pensoj, kaj viaj vojoj ne estas Miaj vojoj,
         diras la Eternulo.<em class="versenr"> 9</em> Kiom la ĉielo estas pli alte ol la tero,
         tiom Miaj vojoj estas pli alte ol viaj vojoj, kaj Miaj pensoj ol
         viaj pensoj.<em class="versenr"> 10</em> Ĉar kiel la pluvo kaj la neĝo falas de la ĉielo
         kaj ne revenas tien, sed malsoifigas la teron kaj naskigas kaj
         produktigas ĝin kaj donas semon al la semanto kaj panon al la
         manĝanto:<em class="versenr"> 11</em> tiel estos Mia vorto, kiu eliras el Mia buŝo; ĝi ne
         revenos al Mi vane, sed plenumos Mian volon, kaj sukcesos en tio,
         por kio Mi ĝin sendis.<em class="versenr"> 12</em> Kun ĝojo vi eliros, kaj kun paco vi
         estos kondukataj; la montoj kaj montetoj sonigos antaŭ vi kanton,
         kaj ĉiuj arboj de la kampo plaŭdos per la manoj.<em class="versenr"> 13</em> Anstataŭ
         pikarbetaĵo elkreskos cipreso, anstataŭ urtiko elkreskos mirto;
         kaj tio estos gloro por la Eternulo, eterna signo, kiu ne
         ekstermiĝos.
      </p>
      <div class="dist_chapter"></div>
      <h3 class="chapternr">56</h3>
      <p class="first_p">Tiele diras la Eternulo: Gardu justecon kaj faru bonon; ĉar
         baldaŭ venos Mia savo kaj malkaŝiĝos Mia vero.<em class="versenr"> 2</em> Feliĉa estas la
         homo, kiu tion faras, kaj la homido, kiu sin tenas je tio, kaj
         observas sabaton, por ne malsanktigi ĝin, kaj gardas sian manon,
         por fari nenian malbonon.<em class="versenr"> 3</em> La fremdulo, kiu aliĝis al la
         Eternulo, ne diru: La Eternulo elapartigos min de Sia popolo; kaj
         la eŭnuko ne diru: Jen mi estas arbo velkinta.<em class="versenr"> 4</em> Ĉar tiele diras
         la Eternulo pri la eŭnukoj, kiuj observas Miajn sabatojn, elektas
         tion, kio plaĉas al Mi, kaj tenas sin je Mia interligo:<em class="versenr"> 5</em> Al ili
         Mi donos en Mia domo kaj inter Miaj muroj lokon kaj nomon pli
         bonan ol al filoj kaj filinoj; Mi donos al ili nomon eternan, kiu
         ne ekstermiĝos.<em class="versenr"> 6</em> Kaj la fremdulojn, kiuj aliĝis al la Eternulo,
         por servi al Li kaj ami la nomon de la Eternulo, por estis Liaj
         sklavoj, ĉiujn, kiuj observas sabaton, por ne malsanktigi ĝin,
         kaj kiuj tenas sin je Mia interligo,<em class="versenr"> 7</em> Mi venigos sur Mian
         sanktan monton kaj ĝojigos en Mia preĝejo; iliaj bruloferoj kaj
         buĉoferoj estos favore akceptataj sur Mia altaro; ĉar Mia domo
         estos nomata preĝejo por ĉiuj popoloj.<em class="versenr"> 8</em> La Sinjoro, la Eternulo,
         kiu kolektas la dispelitojn de Izrael, diras: Al liaj kolektitoj
         Mi kolektos ankoraŭ pli.
      </p>
      <p class="p"><em class="versenr"> 9</em> Venu por manĝi, ho ĉiuj bestoj kampaj, ĉiuj bestoj arbaraj.<em class="versenr"> 10</em> Liaj gardistoj ĉiuj estas blindaj, senkomprenaj; ili ĉiuj estas
         hundoj mutaj, kiuj ne povas boji, dormemaj, kuŝemaj, amantaj
         dormeti.<em class="versenr"> 11</em> Tamen ili estas hundoj avidaj, kiuj ne povas satiĝi;
         kaj ili estas paŝtistoj, kiuj nenion komprenas; ĉiu iras sian
         vojon, ĉiu siaflanke serĉas sian profiton, dirante:<em class="versenr"> 12</em> Venu, mi
         prenos vinon, kaj ni trinku ebriigaĵon; kaj kiel estas hodiaŭ,
         tiel estos morgaŭ, multe kaj ankoraŭ multe pli.
      </p>
      <div class="dist_chapter"></div>
      <h3 class="chapternr">57</h3>
      <p class="first_p">La virtulo pereis, kaj neniu prenis tion al sia koro; kaj piaj
         homoj estas forkaptataj, kaj neniu komprenas, ke for de malbono
         estas forkaptita la virtulo.<em class="versenr"> 2</em> Kiu iras ĝustan vojon, tiu venas
         al paco, ripozas sur sia kuŝejo.
      </p>
      <p class="p"><em class="versenr"> 3</em> Sed venu ĉi tien vi, ho filoj de sorĉistino, idoj de adultulo
         kaj malĉastulino!<em class="versenr"> 4</em> Kiun vi mokegas? kontraŭ kiu vi malfermegas
         la buŝon kaj elŝovas la langon? ĉu vi ne estas infanoj de krimo,
         idoj de mensogo,<em class="versenr"> 5</em> kiuj varmiĝas en la arbaretoj, sub ĉiu
         verdbranĉa arbo; kiuj buĉas la infanojn en la valoj, sub la
         elstarantaj rokoj?<em class="versenr"> 6</em> Inter la glataĵoj de la valo estas via
         parto; ili, ili estas via loto; al ili vi verŝis verŝoferojn,
         alportis farunoferojn; ĉu Mi povas esti kontenta pri tio?<em class="versenr"> 7</em> Sur
         monto alta kaj levita vi starigis vian kuŝejon, vi tien
         supreniris, por buĉi oferojn.<em class="versenr"> 8</em> Kaj malantaŭ la pordo kaj la
         fostoj vi starigis vian simbolon; ĉar vi forturnis vin de Mi kaj
         supreniris, larĝigis vian kuŝejon, kaj ligis vin kun ili; vi
         ekamis ilian kuŝejon, elrigardis por vi oportunan lokon.<em class="versenr"> 9</em> Oleita
         vi pilgrimis al la reĝo, uzis multe da aromaĵoj, kaj vi sendis
         malproksimen viajn senditojn, kaj malaltiĝis ĝis Ŝeol.<em class="versenr"> 10</em> Pro la
         multeco de viaj vojoj vi laciĝis, tamen vi ne diris: Mi perdis la
         esperon; vi trovis ankoraŭ vivon en via mano, kaj pro tio vi ne
         laciĝis.<em class="versenr"> 11</em> Sed kiu kaŭzis al vi zorgojn, kaj kiun vi timis, ke
         vi ekmensogis kaj Min ne memoris kaj ne prenis al via koro? ĉu
         pro tio, ke Mi silentas tre longe, vi Min ne timas?<em class="versenr"> 12</em> Se Mi
         montros vian pravecon kaj viajn farojn, ili ne helpos vin.<em class="versenr"> 13</em> Kiam vi krios, viaj idolamasoj vin savu; sed ilin ĉiujn disportos
         la vento, forpelos la blovo; kaj kiu fidas Min, tiu ekposedos la
         teron kaj heredos Mian sanktan monton.<em class="versenr"> 14</em> Kaj Li diras: Faru
         vojon, faru vojon, ebenigu irejon, forigu malhelpojn de la vojo
         de Mia popolo.
      </p>
      <p class="p"><em class="versenr"> 15</em> Ĉar tiele diras la Plejalta kaj Plejsupra, kiu restas eterne
         kaj kies nomo estas Sanktulo: Alte kaj en sankta loko Mi loĝas,
         sed ankaŭ apud afliktito kaj humilulo, por revigligi la spiriton
         de humiluloj kaj revivigi la koron de afliktitoj.<em class="versenr"> 16</em> Ĉar ne
         eterne Mi malpacas kaj ne senfine Mi koleras; alie tute
         senfortiĝus antaŭ Mi la spirito kaj la animoj, kiujn Mi kreis.<em class="versenr"> 17</em> Pro la peko de lia avideco Mi koleris kaj frapis lin, Mi deturnis
         Min kaj koleris; sed li iris perfide, iris laŭ la vojo de sia
         koro.<em class="versenr"> 18</em> Mi vidis liajn vojojn, kaj Mi lin sanigos; Mi kondukos
         lin kaj redonos konsolon al li kaj al liaj plorantoj.<em class="versenr"> 19</em> Mi kreos
         diron de la buŝo: Paco, paco al malproksimaj kaj al proksimaj,
         diras la Eternulo; kaj Mi sanigos lin.<em class="versenr"> 20</em> Sed la malpiuloj estas
         kiel malkvieta maro, kiu ne povas trankviliĝi kaj kies akvo
         elĵetas ŝlimon kaj koton.<em class="versenr"> 21</em> Ne ekzistas paco por la malpiuloj,
         diras mia Dio.
      </p>
      <div class="dist_chapter"></div>
      <h3 class="chapternr">58</h3>
      <p class="first_p">Kriu per la tuta gorĝo, ne detenu vin, laŭtigu vian voĉon
         simile al fanfaro, kaj eldiru al Mia popolo ĝian krimon kaj al la
         domo de Jakob ĝiajn pekojn.<em class="versenr"> 2</em> Min ili ĉiutage serĉas, kaj ili
         deziras ekkoni Miajn vojojn; kiel popolo, kiu faras bonon kaj ne
         forlasis la leĝon de sia Dio, ili postulas de Mi justan juĝon,
         deziras proksimecon de Dio:<em class="versenr"> 3</em> Kial ni fastas, kaj Vi ne vidas?
         turmentas nian animon, kaj Vi ne scias? Sed jen en la tago de via
         fastado vi plenumas viajn dezirojn, kaj ĉiujn viajn laborantojn
         vi premas per postuloj.<em class="versenr"> 4</em> Jen vi fastas por kverelo kaj malpaco,
         kaj por bati per malpia pugno; kiel nun, vi ne fastas tiel, ke en
         la alteco estu aŭdata via voĉo.<em class="versenr"> 5</em> Ĉu tia estas fasto, kiu plaĉas
         al Mi, kiam homo turmentas sian animon, klinas sian kapon kiel
         kanon, kaj sternas sub si sakaĵon kaj cindron? ĉu tion vi nomas
         fasto kaj tago plaĉanta al la Eternulo?<em class="versenr"> 6</em> Ja nur tio estas fasto,
         kiu plaĉas al Mi, se vi disŝiros la ligilojn de malpieco,
         disbatos la katenojn de sklaveco, liberigos la prematojn,
         disbatos ĉian jugon;<em class="versenr"> 7</em> se vi derompos vian panon por malsatulo
         kaj senhejmajn malriĉulojn enkondukos en vian domon; se, vidante
         nudulon, vi lin vestos, kaj antaŭ viaj samkarnuloj vi vin ne
         kaŝos.<em class="versenr"> 8</em> Tiam via lumo ekbrilos kiel matenruĝo, kaj via saniĝo
         rapide progresos; via virto iros antaŭ vi; la gloro de la
         Eternulo gardos vin malantaŭe.<em class="versenr"> 9</em> Tiam vi vokos, kaj la Eternulo
         respondos; vi krios, kaj Li diros: Jen Mi estas! Se vi forigos el
         inter vi premadon, montradon per fingro, kaj paroladon malbonan,<em class="versenr"> 10</em> kaj malfermos antaŭ malsatulo vian koron, kaj satigos
         suferantan animon, tiam via lumo brilos en mallumo kaj via
         krepusko estos kiel tagmezo;<em class="versenr"> 11</em> kaj la Eternulo kondukos vin ĉiam
         kaj satigos vian animon en tempo de senpluveco, kaj Li fortikigos
         viajn ostojn; kaj vi estas kiel ĝardeno akvumata, kaj kiel akva
         fonto, kies akvo ne mankas.<em class="versenr"> 12</em> Kaj oni rekonstruos ĉe vi la
         antikvajn ruinojn; la fundamentojn de antaŭ multaj generacioj vi
         restarigos; kaj oni nomos vin riparanto de breĉoj, reboniganto de
         vojoj por loĝado.<em class="versenr"> 13</em> Se vi retenos vian piedon en sabato, por ke
         vi ne plenumu viajn dezirojn en Mia sankta tago; kaj vi nomos
         sabaton plezuro, la sanktigitan tagon de la Eternulo vi nomos
         honorata; kaj vi honoros ĝin per nefarado de viaj ordinaraj
         aferoj, per neplenumado de viaj deziroj, kaj per neparolado de
         vantaĵoj:<em class="versenr"> 14</em> tiam vi ĝuos per la Eternulo, kaj Mi sidigos vin sur
         la altaĵoj de la tero, kaj Mi nutros vin per la heredaĵo de via
         patro Jakob; ĉar tion diras la buŝo de la Eternulo.
      </p>
      <div class="dist_chapter"></div>
      <h3 class="chapternr">59</h3>
      <p class="first_p">Vidu, ne mallongiĝis la mano de la Eternulo, por ke ĝi ne povu
         helpi; kaj ne malakriĝis Lia orelo, por ke Li ne aŭdu.<em class="versenr"> 2</em> Nur viaj
         krimoj estis disigilo inter vi kaj via Dio, kaj viaj pekoj kovris
         antaŭ vi Lian vizaĝon, por ke Li ne aŭdu.<em class="versenr"> 3</em> Ĉar viaj manoj estas
         makulitaj per sango, kaj viaj fingroj per krimo; via buŝo parolas
         malveron, via lango esprimas maljustaĵon.<em class="versenr"> 4</em> Neniu procesas
         honeste, kaj neniu juĝas juste; oni fidas vantaĵon kaj parolas
         malveron, gravediĝas per malhonestaĵo kaj naskas krimon.<em class="versenr"> 5</em> Oni
         kovas ovojn de vipuro, kaj oni teksas araneaĵon. Kiu manĝas iom
         el tiuj ovoj, tiu mortas; kiam oni ilin disrompas, elaperas
         vipuro.<em class="versenr"> 6</em> Ilia teksaĵo ne taŭgos por vesto, kaj ili ne kovros sin
         per sia faritaĵo; iliaj faroj estas faroj pekaj, kaj agoj de rabo
         estas en iliaj manoj.<em class="versenr"> 7</em> Iliaj piedoj kuras al malbono, kaj ili
         rapidas, por verŝi senkulpan sangon; iliaj pensoj estas pensoj
         pekaj; ruinigo kaj pereigo estas sur ilia vojo.<em class="versenr"> 8</em> Vojon de paco
         ili ne konas, kaj sur iliaj irejoj ne troviĝas justeco; siajn
         vojetojn ili kurbigis al si; ĉiu, kiu iras sur ili, ne konas
         pacon.<em class="versenr"> 9</em> Tial malproksimiĝis de ni justeco, kaj vero ne atingis
         nin; ni atendas lumon, sed jen estas mallumo; brilon, sed ni iras
         en mallumo.<em class="versenr"> 10</em> Ni palpas la muron kiel blinduloj, kaj ni palpas
         kiel senokululoj; en tagmezo ni faletas kiel en krepusko, en
         mallumo kiel mortintoj.<em class="versenr"> 11</em> Ni ĉiuj blekegas kiel ursoj, kaj ni
         ĝemas kiel kolomboj; ni atendas justecon, sed ĝi forestas; savon,
         sed ĝi estas malproksime de ni.<em class="versenr"> 12</em> Ĉar multiĝis niaj krimoj antaŭ
         Vi, kaj niaj pekoj atestas kontraŭ ni; ĉar niaj krimoj estas kun
         ni, kaj niajn pekojn ni konas.<em class="versenr"> 13</em> Ni krimis kaj mensogis kontraŭ
         la Eternulo, kaj ni forturnis nin de nia Dio; ni parolis pri
         rabado kaj malbonagado, ni preparis kaj eligis el la koro vortojn
         mensogajn.<em class="versenr"> 14</em> Kaj forturniĝis malantaŭen la justeco, kaj la virto
         staras malproksime; ĉar la vero faletis sur la strato, kaj la
         ĝusteco ne povas veni.<em class="versenr"> 15</em> Kaj la vero estas forigita; kaj
         prirabata estas tiu, kiu detenas sin de malbono. Kaj la Eternulo
         vidis, kaj Li indignis, ke forestas justeco.<em class="versenr"> 16</em> Kaj Li vidis, ke
         ne troviĝas viro, kaj Li miris, ke ne troviĝas defendanto; kaj
         helpis Lin Lia brako, kaj Lia justeco Lin subtenis.<em class="versenr"> 17</em> Kaj Li
         surmetis sur Sin la veron kiel kirason, kaj la kaskon de savo sur
         Sian kapon; kaj Li metis sur Sin veston de venĝo, kaj envolvis
         Sin en severecon kiel en mantelon.<em class="versenr"> 18</em> Laŭ la faroj Li repagos:
         koleron al Siaj malamikoj, honton al Siaj malamantoj; al la
         insuloj Li repagos, kion ili meritas.<em class="versenr"> 19</em> Kaj oni timos en la
         okcidento la nomon de la Eternulo kaj en la oriento Lian
         majeston; ĉar la malamiko venos kiel rivero, pelata de la spirado
         de la Eternulo.<em class="versenr"> 20</em> Kaj venos Liberiganto por Cion, kaj por tiuj
         el Jakob, kiuj retiriĝis de malbonagoj, diras la Eternulo.<em class="versenr"> 21</em> Kaj
         Mi faras kun ili jenan interligon, diras la Eternulo: Mia
         spirito, kiu estas sur vi, kaj Miaj vortoj, kiujn Mi metis en
         vian buŝon, ne foriĝos de via buŝo nek de la buŝo de viaj infanoj
         nek de la buŝo de via plua idaro, de nun ĝis eterne, diras la
         Eternulo.
      </p>
      <div class="dist_chapter"></div>
      <h3 class="chapternr">60</h3>
      <p class="first_p">Leviĝu, lumiĝu; ĉar venas via lumo, kaj la majesto de la
         Eternulo ekbrilas super vi.<em class="versenr"> 2</em> Ĉar jen mallumo kovros la teron,
         kaj krepusko la popolojn; sed super vi brilos la Eternulo, kaj
         Lia majesto aperos super vi.<em class="versenr"> 3</em> Kaj popoloj iros al via lumo, kaj
         reĝoj al la brilo de viaj radioj.<em class="versenr"> 4</em> Levu ĉirkaŭen viajn okulojn,
         kaj rigardu: ĉiuj ili kolektiĝas kaj iras al vi; viaj filoj venas
         de malproksime, kaj viaj filinoj estas portataj sur la brako.<em class="versenr"> 5</em> Tiam vi vidos kaj estos ravita, ektremos kaj vastiĝos via koro;
         ĉar turniĝos al vi la abundaĵo de la maro, la riĉaĵoj de la
         popoloj venos al vi.<em class="versenr"> 6</em> Multo da kameloj kovros vin, junaj kameloj
         el Midjan kaj Efa; ĉiuj ili venos el Ŝeba, portos oron kaj
         olibanon, kaj proklamos laŭdon al la Eternulo.<em class="versenr"> 7</em> Ĉiuj ŝafoj de
         Kedar kolektiĝos ĉe vi; la virŝafoj de Nebajot servos al vi;
         favore akceptotaj ili iros sur Mian altaron, kaj la domon de Mia
         gloro Mi majestigos.<em class="versenr"> 8</em> Kiuj ili estas, kiuj flugas kiel nuboj,
         kaj kiel kolomboj al siaj kolombujoj?<em class="versenr"> 9</em> Al Mi celas la insuloj,
         kaj la ŝipoj de Tarŝiŝ estas antaŭe, por venigi viajn filojn de
         malproksime, ilian arĝenton kaj oron kune kun ili, pro la nomo de
         la Eternulo, via Dio, kaj de la Sanktulo de Izrael, ĉar Li faris
         vin glora.<em class="versenr"> 10</em> Kaj fremduloj konstruos viajn murojn, kaj iliaj
         reĝoj servos al vi; ĉar en Mia kolero Mi vin frapis, sed en Mia
         favoro Mi vin kompatas.<em class="versenr"> 11</em> Kaj ĉiam nefermitaj estos viaj
         pordegoj, nek tage nek nokte ili estos ŝlosataj; por ke oni
         venigu al vi la potencon de la popoloj kaj konduku iliajn reĝojn.<em class="versenr"> 12</em> Ĉar popolo aŭ regno, kiu ne servos al vi, pereos, kaj tiaj
         popoloj estas tute ekstermotaj.<em class="versenr"> 13</em> La majesto de Lebanon venos al
         vi; cipreso, abio, kaj bukso kuniĝos, por ornami la lokon de Mia
         sanktejo; kaj la lokon de Miaj piedoj Mi faros honorata.<em class="versenr"> 14</em> Kaj
         humile venos al vi la filoj de viaj premantoj, kaj ĵetos sin
         antaŭ viajn piedojn ĉiuj, kiuj vin malestimis; kaj oni nomos vin
         urbo de la Eternulo, Cion de la Sanktulo de Izrael.<em class="versenr"> 15</em> Anstataŭ
         tio, ke vi estis forlasita kaj malamata kaj neniu volis
         preterpasi vin, Mi faros vin fierindaĵo de la mondo, ĝojo de ĉiuj
         generacioj.<em class="versenr"> 16</em> Kaj vi nutros vin per la lakto de la popoloj kaj
         per la abundaĵo de la reĝoj; kaj vi ekscios, ke Mi, la Eternulo,
         estas via Savanto kaj via Liberiganto, la Potenculo de Jakob.<em class="versenr"> 17</em> Anstataŭ kupro Mi alportos oron, kaj anstataŭ fero Mi alportos
         arĝenton, anstataŭ ligno kupron, kaj anstataŭ ŝtonoj feron; kaj
         Mi faros via estraro la pacon kaj viaj administrantoj la
         justecon.<em class="versenr"> 18</em> Oni ne plu aŭdos pri perforto en via lando, pri
         malfeliĉo kaj pereigo inter viaj limoj; kaj viajn murojn vi nomos
         savo kaj viajn pordegojn laŭda kanto.<em class="versenr"> 19</em> La suno ne plu estos por
         vi lumo de la tago, kaj la brilo de la luno ne lumos al vi; sed
         la Eternulo estos por vi lumo eterna, kaj via Dio estos via
         gloro.<em class="versenr"> 20</em> Via suno ne plu subiros, kaj via luno ne kaŝiĝos; ĉar
         la Eternulo estos por vi lumo eterna, kaj la tagoj de via funebro
         finiĝos.<em class="versenr"> 21</em> Kaj via popolo tuta estos justuloj, por eterne ili
         ekposedos la teron; tio estas markoto de Mia plantado, faro de
         Miaj manoj, per kiu Mi Min gloros.<em class="versenr"> 22</em> El la plej malgranda
         fariĝos milo, kaj el la plej sensignifa fariĝos potenca popolo;
         Mi, la Eternulo, rapide faros tion en ĝia tempo.
      </p>
      <div class="dist_chapter"></div>
      <h3 class="chapternr">61</h3>
      <p class="first_p">La spirito de la Sinjoro, la Eternulo, estas sur mi, ĉar la
         Eternulo min sanktoleis, por bonanonci al mizeruloj; Li sendis
         min, por bandaĝi tiujn, kies koro estas vundita, por anonci
         liberecon al kaptitoj kaj malŝloson al malliberigitoj,<em class="versenr"> 2</em> por
         proklami favorjaron de la Eternulo kaj venĝotagon de nia Dio, por
         konsoli ĉiujn malĝojulojn,<em class="versenr"> 3</em> por fari al la afliktitoj de Cion,
         ke oni donu al ili ornamon anstataŭ cindro, oleon de ĝojo
         anstataŭ funebro, veston de gloro anstataŭ spirito afliktita, kaj
         ke oni nomu ilin kverkoj de justeco, plantaĵo de la Eternulo por
         Lia gloro.<em class="versenr"> 4</em> Kaj ili rekonstruos la antikvajn ruinojn, restarigos
         la detruitaĵojn de la antaŭa tempo, kaj renovigos la ruinigitajn
         urbojn, dezertigitajn antaŭ multe da generacioj.<em class="versenr"> 5</em> Stariĝos
         fremduloj kaj paŝtos viajn ŝafojn, kaj aligentuloj estos viaj
         plugistoj kaj vinberistoj.<em class="versenr"> 6</em> Kaj vi estos nomataj pastroj de la
         Eternulo, servantoj de nia Dio oni nomos vin; la riĉaĵon de
         popoloj vi manĝos, kaj per ilia gloro vi gloriĝos.<em class="versenr"> 7</em> Pro via
         honto vi ricevos duoble, pro la malhonoro ili ĝojkantos sur siaj
         partoj; duoblaĵon ili ekposedos en sia lando; ĝojo eterna estos
         ĉe ili.<em class="versenr"> 8</em> Ĉar Mi, la Eternulo, amas justecon, malamas rabadon kaj
         maljustecon; kaj Mi fidele donos al ili ilian rekompencon, kaj
         interligon eternan Mi faros kun ili.<em class="versenr"> 9</em> Kaj ilia idaro estos fama
         inter la popoloj, kaj iliaj posteuloj inter la nacioj; ĉiuj, kiuj
         ilin vidos, konos ilin, ke ili estas semo benita de la Eternulo.
      </p>
      <p class="p"><em class="versenr"> 10</em> Mi forte ĝojas pri la Eternulo, mia animo ĝojas pri mia Dio;
         ĉar Li vestis min per vestoj de savo, per mantelo de justeco Li
         min kovris, kiel fianĉon, kiu sin ornamas per belaĵo, kaj kiel
         fianĉinon, kiu metas sur sin siajn ornamaĵojn.<em class="versenr"> 11</em> Ĉar kiel la
         tero elirigas siajn kreskaĵojn kaj kiel ĝardeno elkreskigas siajn
         semojn, tiel la Sinjoro, la Eternulo, elkreskigos justecon kaj
         gloron antaŭ ĉiuj popoloj.
      </p>
      <div class="dist_chapter"></div>
      <h3 class="chapternr">62</h3>
      <p class="first_p">Pro Cion mi ne silentos, kaj pro Jerusalem mi ne haltos, ĝis
         ĝia praveco eliĝos kiel brilo kaj ĝia savo kiel brulanta torĉo.<em class="versenr"> 2</em> Kaj la popoloj vidos vian feliĉon, kaj ĉiuj reĝoj vian honoron;
         kaj oni nomos vin per nomo nova, kiun eldiros la buŝo de la
         Eternulo.<em class="versenr"> 3</em> Kaj vi estos belega krono en la mano de la Eternulo,
         kaj reĝa kapornamo en la manplato de via Dio.<em class="versenr"> 4</em> Oni ne plu nomos
         vin forlasita, kaj pri via lando oni ne plu diros, ke ĝi estas
         dezerta; sed oni nomos vin Mia Favorata kaj vian landon
         Edzinigitino; ĉar la Eternulo vin favoras kaj via lando havos
         edzon.<em class="versenr"> 5</em> Kiel junulo prenas por kunvivado junulinon, tiel
         kunvivos kun vi viaj filoj; kaj kiel fianĉo ĝojas pri la
         fianĉino, tiel ĝojos pri vi via Dio.
      </p>
      <p class="p"><em class="versenr"> 6</em> Sur viaj muregoj, ho Jerusalem, Mi starigis gardistojn, por ke
         la tutan tagon kaj la tutan nokton ili ne eksilentu; vi, kiuj
         memorigas pri la Eternulo, ne faru al vi ripozon,<em class="versenr"> 7</em> kaj al Li ne
         donu ripozon, ĝis Li aranĝos kaj faros Jerusalemon gloro sur la
         tero.<em class="versenr"> 8</em> La Eternulo ĵuris per Sia dekstra mano kaj per Sia
         potenca brako: Mi ne plu donos vian grenon kiel manĝaĵon al viaj
         malamikoj, kaj fremduloj ne trinkos vian moston, por kiu vi
         laboris;<em class="versenr"> 9</em> sed ĝiaj rikoltantoj ĝin manĝos, kaj laŭdos la
         Eternulon; kaj ĝiaj kolektantoj ĝin trinkos en la korto de Mia
         sanktejo.
      </p>
      <p class="p"><em class="versenr"> 10</em> Pasu, pasu tra la pordegoj, pretigu vojon por la popolo;
         ebenigu, ebenigu la vojon, liberigu ĝin de ŝtonoj; levu
         standardon super la popoloj.<em class="versenr"> 11</em> Jen la Eternulo aŭdigas ĝis la
         fino de la tero: Diru al la filino de Cion: Jen venas via
         Savanto; jen Lia rekompenco estas kun Li, kaj Lia repago antaŭ
         Li.<em class="versenr"> 12</em> Kaj oni nomos ilin la sankta popolo, la liberigitoj de la
         Eternulo; kaj vin oni nomos urbo multevizitata kaj ne forlasata.
      </p>
      <div class="dist_chapter"></div>
      <h3 class="chapternr">63</h3>
      <p class="first_p">Kiu estas tiu, kiu venas el Edom, en ruĝaj vestoj el Bocra? tiu
         majesta en siaj vestoj, klinanta sin sub la grandeco de sia
         forto? Tio estas Mi, anoncanta la veron, potenca por helpi.<em class="versenr"> 2</em> Kial Via drapiraĵo estas ruĝa, kaj Viaj vestoj kiel ĉe tretanto
         en vinpremejo?<em class="versenr"> 3</em> La premilon Mi sola tretis, kaj el la popoloj
         neniu estis kun Mi; Mi tretis ilin en Mia kolero kaj piedpremis
         ilin en Mia furiozo; kaj ŝprucis ilia sango sur Mian veston, kaj
         Mian tutan drapiraĵon Mi malpurigis.<em class="versenr"> 4</em> Ĉar la tago de venĝo estas
         en Mia koro, kaj la jaro de Miaj liberigotoj venis.<em class="versenr"> 5</em> Mi
         rigardis, sed Mi ne trovis helpanton; Mi miris, sed Mi ne trovis
         subtenanton; tiam helpis Min Mia brako, kaj Mia furiozo Min
         subtenis.<em class="versenr"> 6</em> Kaj Mi dispremis popolojn en Mia kolero kaj ebriigis
         ilin per Mia furiozo, kaj Mi elverŝis sur la teron ilian sangon.
      </p>
      <p class="p"><em class="versenr"> 7</em> Mi proklamos la favorkorecon de la Eternulo, la laŭdon al la
         Eternulo, pro ĉio, kion la Eternulo faris por ni, kaj pro la
         multe da bono, kiun Li faris al la domo de Izrael konforme al Sia
         kompatemeco kaj granda favorkoreco.<em class="versenr"> 8</em> Kaj Li diris: Ili estas ja
         Mia popolo, filoj, kiuj ne perfidas; kaj Li fariĝis ilia Savanto.<em class="versenr"> 9</em> En ĉiuj iliaj suferoj Li ankaŭ suferis, kaj anĝelo de ĉe Li
         helpis ilin; en Sia amo kaj en Sia kompato Li liberigis ilin; Li
         prenis ilin sur Sin kaj portis ilin en ĉiuj tempoj de la
         antikveco.<em class="versenr"> 10</em> Sed ili ribelis, kaj indignigis Lian sanktan
         spiriton; tial Li fariĝis ilia malamiko kaj mem batalis kontraŭ
         ili.<em class="versenr"> 11</em> Kaj Lia popolo rememoris la tempon antikvan de Moseo,
         dirante: Kie estas Tiu, kiu elkondukis ilin el la maro kune kun
         la paŝtanto de Liaj ŝafoj? kie estas Tiu, kiu metis internen de
         ili Sian sanktan spiriton?<em class="versenr"> 12</em> Tiu, kiu gvidis per Sia majesta
         brako la dekstran manon de Moseo? Tiu, kiu disfendis antaŭ ili la
         akvon, por fari al Si nomon eternan?<em class="versenr"> 13</em> Tiu, kiu kondukis ilin
         tra la abismoj kiel ĉevalon tra la dezerto, kaj ili ne
         falpuŝiĝis?<em class="versenr"> 14</em> Kiel brutaro malsupreniras en la valon kaj la
         spirito de la Eternulo donas al ĝi ripozon, tiel Vi kondukis Vian
         popolon, por fari al Vi gloran nomon.<em class="versenr"> 15</em> Rigardu el la ĉielo kaj
         vidu el Via sankta kaj majesta loĝejo: kie estas Via fervoro kaj
         potenco? Via granda interno kaj Via kompato fortiriĝis de mi.<em class="versenr"> 16</em> Vi estas ja nia patro; Abraham ja ne scias pri ni, kaj Izrael nin
         ne rekonas; Vi, ho Eternulo, estas nia patro; nia Liberiganto ― tia estas de eterne
         Via nomo.<em class="versenr"> 17</em> Kial, ho Eternulo, Vi permesis
         al ni forvagi de Viaj vojoj, obstinigis nian koron, ke ni Vin ne
         respektu? Returnu Vin pro Viaj servantoj, pro Viaj heredaj
         triboj.<em class="versenr"> 18</em> Ne longe posedis Via sankta popolo; niaj malamikoj
         dispremis per la piedoj Vian sanktejon.<em class="versenr"> 19</em> Ni fariĝis kiel tiuj,
         kiujn Vi neniam regis, kiuj neniam estis nomataj per Via nomo.
      </p>
      <div class="dist_chapter"></div>
      <h3 class="chapternr">64</h3>
      <p class="first_p">Ho, se Vi disfendus la ĉielon kaj malsuprenirus, antaŭ Vi
         ektremus la montoj;<em class="versenr"> 2</em> aperu kiel fajro, kiu bruligas lignerojn,
         kiel akvo, kiu bolas de fajro, por konigi Vian nomon al Viaj
         malamikoj; antaŭ Via vizaĝo ektremu la popoloj!<em class="versenr"> 3</em> Kiam Vi faris
         miraklojn, kiujn ni ne atendis, kiam Vi malsupreniris, antaŭ Vi
         ektremis la montoj.<em class="versenr"> 4</em> Neniam oni tion aŭdis, ne eksciis per la
         orelo, nek okulo tion vidis, ke iu dio krom Vi tion faras por
         tiuj, kiuj esperas je li.<em class="versenr"> 5</em> Vi renkontis tiujn, kiuj ĝoje faris
         justaĵon kaj memoris Vin sur Viaj vojoj; kvankam Vi koleris, kiam
         ni pekis, tamen per ili ni ĉiam estis savataj.<em class="versenr"> 6</em> Ni ĉiuj fariĝis
         kiel malpuruloj, kaj nia tuta virto estas kiel makulita vesto; ni
         ĉiuj velkas kiel folio, kaj niaj pekoj portas nin kiel vento.<em class="versenr"> 7</em> Kaj neniu vokas Vian nomon, nek vekiĝas, por forte sin teni je
         Vi; ĉar Vi kovris Vian vizaĝon antaŭ ni kaj lasas nin perei per
         niaj pekoj.<em class="versenr"> 8</em> Sed nun, ho Eternulo, Vi estas nia Patro; ni estas
         la argilo, kaj Vi estas nia formanto, kaj ni ĉiuj estas la
         produkto de Via mano.<em class="versenr"> 9</em> Ne koleru, ho Eternulo, tro forte, kaj ne
         eterne memoru la kulpon; ho, rigardu, ni ĉiuj estas Via popolo.<em class="versenr"> 10</em> Viaj sanktaj urboj fariĝis dezerto, Cion fariĝis dezerto,
         Jerusalem ruino.<em class="versenr"> 11</em> Nia sankta kaj belega domo, en kiu niaj
         patroj Vin laŭdadis, estas forbruligita per fajro, kaj ĉiuj niaj
         dezirindaĵoj fariĝis ruinoj.<em class="versenr"> 12</em> Ĉu malgraŭ ĉio ĉi tio Vi retenos
         Vin, ho Eternulo? ĉu Vi silentos kaj tiel forte nin premos?
      </p>
      <div class="dist_chapter"></div>
      <h3 class="chapternr">65</h3>
      <p class="first_p">Mi estis preta respondi al tiuj, kiuj tion ne petis; Mi estis
         trovebla por tiuj, kiuj Min ne serĉis; al popolo, kiu ne vokis
         Mian nomon, Mi diris: Jen Mi estas, jen Mi estas.<em class="versenr"> 2</em> Ĉiutage Mi
         etendis Miajn manojn al popolo obstina, al tiuj, kiuj iras vojon
         malbonan, laŭ siaj intencoj;<em class="versenr"> 3</em> al popolo, kiu konstante
         indignigas Min antaŭ Mia vizaĝo; al homoj, kiuj buĉas oferojn en
         ĝardenoj kaj incensas sur brikoj;<em class="versenr"> 4</em> al homoj, kiuj sidas inter la
         tomboj kaj noktas en kavernoj, manĝas viandon de porko, kaj havas
         abomenindan supon en siaj vazoj;<em class="versenr"> 5</em> kiuj diras: Iru for, ne
         alproksimiĝu al mi, ĉar mi estas pli sankta ol vi. Tiuj estas
         fumo por Mia nazo, fajro brulanta la tutan tagon.<em class="versenr"> 6</em> Tio estas
         enskribita antaŭ Mi: Mi ne eksilentos, ĝis Mi repagos; kaj Mi
         repagos sur ilian bruston<em class="versenr"> 7</em> viajn kulpojn kaj kune ankaŭ la
         kulpojn de viaj patroj, diras la Eternulo, kiuj incensis sur la
         montoj kaj ofendis Min sur la montetoj; kaj Mi remezuros al ili
         iliajn antaŭajn farojn sur ilian bruston.
      </p>
      <p class="p"><em class="versenr"> 8</em> Tiele diras la Eternulo: Kiel se en vinberaro troviĝas mosto,
         oni diras: Ne difektu ĝin, ĉar en ĝi estas beno, tiel Mi agos pro
         Miaj servantoj, ke Mi ne pereigu ĉiujn.<em class="versenr"> 9</em> Kaj Mi elirigos el
         Jakob semon kaj el Jehuda heredanton de Miaj montoj, kaj heredos
         ilin Miaj elektitoj, kaj Miaj servantoj tie loĝos.<em class="versenr"> 10</em> Kaj Ŝaron
         estos paŝtejo de ŝafoj, kaj la valo Aĥor kuŝejo de bovoj por Mia
         popolo, kiu serĉas Min.<em class="versenr"> 11</em> Sed vin, kiuj forlasis la Eternulon,
         forgesis Mian sanktan monton, aranĝas tablon por la Feliĉo, kaj
         faras verŝon por la Destino ―<em class="versenr"> 12</em> vin Mi destinos por la glavo,
         kaj ĉiuj vi genuos por la buĉo, pro tio, ke Mi vokis kaj vi ne
         respondis, Mi parolis kaj vi ne aŭskultis, kaj vi faris malbonon
         antaŭ Miaj okuloj, kaj elektis tion, kio ne plaĉis al Mi.
      </p>
      <p class="p"><em class="versenr"> 13</em> Tial tiele diras la Sinjoro, la Eternulo: Jen Miaj servantoj
         manĝos, kaj vi malsatos; Miaj servantoj trinkos, kaj vi soifos;
         Miaj servantoj ĝojos, kaj vi hontos;<em class="versenr"> 14</em> Miaj servantoj kantos pro
         kora gajeco, kaj vi krios pro kora doloro kaj ploros pro aflikto
         de spirito.<em class="versenr"> 15</em> Kaj vi donos vian nomon al Miaj elektitoj por
         malbeno, kaj la Sinjoro, la Eternulo, vin mortigos; sed Siajn
         servantojn Li nomos per alia nomo.<em class="versenr"> 16</em> Kiu sin benos sur la tero,
         tiu benos sin per la Dio vera; kaj kiu ĵuros sur la tero, tiu
         ĵuros per la Dio vera; ĉar forgesitaj estos la antaŭaj suferoj
         kaj forkaŝiĝos antaŭ Miaj okuloj.<em class="versenr"> 17</em> Ĉar jen Mi kreos novan
         ĉielon kaj novan teron; kaj la antaŭaĵo ne estos rememorigata,
         kaj oni ne pensos pri ĝi.<em class="versenr"> 18</em> Kaj vi nur ĝojos kaj estos gajaj
         ĉiam pri tio, kion Mi kreos; ĉar jen Mi kreos Jerusalemon por
         ĝojo kaj ĝian popolon por gajeco.<em class="versenr"> 19</em> Kaj Mi ĝojos pri Jerusalem,
         kaj Mi estos gaja pri Mia popolo; kaj oni ne plu aŭdos en ĝi
         voĉon de ploro, nek voĉon de plendo.<em class="versenr"> 20</em> Ne plu estos tie infano
         aŭ maljunulo, kiu ne atingus la plenecon de siaj tagoj; ĉar
         junulo mortos en la aĝo de cent jaroj, kaj pekulo estos malbenata
         per aĝo centjara.<em class="versenr"> 21</em> Ili konstruos domojn kaj loĝos en ili; ili
         plantos vinberĝardenojn kaj manĝos iliajn fruktojn.<em class="versenr"> 22</em> Ili ne
         konstruos, ke alia loĝu; ili ne plantos, ke alia manĝu; ĉar kiel
         la tagoj de arbo estas la tagoj de Mia popolo, kaj Miaj elektitoj
         eluzos la produktojn de siaj manoj ĝis plena malnoviĝo.<em class="versenr"> 23</em> Ili ne
         laboros vane kaj ne naskos por pereo; ĉar ili estos semo de
         benitoj de la Eternulo, kaj iliaj posteuloj kun ili.<em class="versenr"> 24</em> Kaj estos
         tiel, ke antaŭ ol ili vokos, Mi respondos; ili estos ankoraŭ
         parolantaj, kaj Mi jam aŭdos.<em class="versenr"> 25</em> Lupo kaj ŝafido paŝtiĝos kune,
         leono simile al bovo manĝos pajlon, kaj manĝaĵo de serpento estos
         polvo. Ili ne faros malbonon nek difekton sur Mia tuta sankta
         monto, diras la Eternulo.
      </p>
      <div class="dist_chapter"></div>
      <h3 class="chapternr">66</h3>
      <p class="first_p">Tiele diras la Eternulo: La ĉielo estas Mia trono, kaj la tero
         estas Mia piedbenketo; kie do estos la domo, kiun vi konstruos
         por Mi? kaj kie estos la loko por Mia ripozo?<em class="versenr"> 2</em> Ĉion tion faris
         ja Mia mano, kaj tiel ĉio fariĝis, diras la Eternulo. Nur tion Mi
         rigardas: humilulon kaj spirite-afliktiton, kiu respektegas Mian
         vorton.<em class="versenr"> 3</em> Unu buĉas bovon, alia mortigas homon; unu buĉoferas
         ŝafidon, alia rompas la kolon al hundo; unu alportas farunoferon,
         alia sangon de porko; unu incensas olibanon, alia preĝas al
         idolo. Sed kiel ili elektis al si siajn vojojn kaj ilia animo
         ĝuas ilian abomenindaĵon,<em class="versenr"> 4</em> tiel ankaŭ Mi elektos por ili
         petolantojn kaj venigos sur ilin tion, kion ili timis; ĉar Mi
         vokis, kaj neniu respondis; Mi parolis, kaj ili ne aŭskultis; sed
         ili faris malbonon antaŭ Miaj okuloj, kaj elektis tion, kio ne
         plaĉis al Mi.
      </p>
      <p class="p"><em class="versenr"> 5</em> Aŭskultu la parolon de la Eternulo, vi, kiuj respektegas Lian
         parolon: Viaj fratoj, kiuj vin malamas kaj forpuŝas pro Mia nomo,
         diras: La Eternulo montru Sian gloron, por ke ni vidu vian ĝojon!
         Sed ili estos hontigitaj.<em class="versenr"> 6</em> Aŭdiĝas brua voĉo el la urbo, voĉo el
         la templo, voĉo de la Eternulo, kiu repagas merititaĵon al Siaj
         malamikoj.<em class="versenr"> 7</em> Antaŭ ol ŝi eksentis dolorojn, ŝi naskis; antaŭ ol
         venis al ŝi la akuŝiĝaj suferoj, ŝi elfaligis filon.<em class="versenr"> 8</em> Kiu aŭdis
         ion similan? kiu vidis ion similan? ĉu la tero naskas en unu
         tago? ĉu naskiĝas popolo per unu fojo, kiel, apenaŭ eksentinte
         naskajn dolorojn, tuj naskis Cion siajn filojn?<em class="versenr"> 9</em> Ĉu Mi,
         malfermante la uteron, ne lasus naski? diras la Eternulo. Ĉu Mi,
         kiu pretigis la naskon, mem ĝin haltigus? diras via Dio.
      </p>
      <p class="p"><em class="versenr"> 10</em> Ĝoju kun Jerusalem kaj estu gajaj pri ĝi ĉiuj ĝiaj amantoj;
         forte ĝoju pri ĝi ĉiuj, kiuj ploris pri ĝi.<em class="versenr"> 11</em> Suĉu kaj satiĝu el
         la brusto de ĝiaj konsoloj; suĉu kaj ĝuu la abundon de ĝia gloro.<em class="versenr"> 12</em> Ĉar tiele diras la Eternulo: Jen Mi fluigos sur ĝin pacon kiel
         riveron, kaj la riĉaĵon de la popoloj kiel disverŝiĝintan
         torenton, por ke vi suĉu; sur la brakoj vi estos portataj, kaj
         sur la genuoj vi estos dorlotataj.<em class="versenr"> 13</em> Kiel homon, kiun konsolas
         lia patrino, tiel Mi vin konsolos; kaj en Jerusalem vi estos
         konsolataj.<em class="versenr"> 14</em> Kaj vi vidos, kaj ĝojos via koro, kaj viaj ostoj
         vigliĝos kiel freŝa verdaĵo; kaj la mano de la Eternulo fariĝos
         konata al Liaj servantoj, kaj Lia kolero al Liaj malamikoj.<em class="versenr"> 15</em> Ĉar jen la Eternulo venos en fajro, kaj Lia ĉaro estos kiel
         ventego, por elverŝi en ardo Sian koleron kaj en flama fajro Sian
         indignon.<em class="versenr"> 16</em> Ĉar per fajro kaj glavo la Eternulo faros juĝon
         super ĉiu karno; kaj multaj estos la frapitoj de la Eternulo.<em class="versenr"> 17</em> Tiuj, kiuj sanktigas kaj purigas sin por la ĝardenoj, starante
         post unu en la mezo, kiuj manĝas viandon de porko kaj
         abomenindaĵon kaj musojn, ĉiuj kune estos ekstermitaj, diras la
         Eternulo.<em class="versenr"> 18</em> Kaj por Mi, pro iliaj faroj kaj intencoj, venis la
         tempo kolekti ĉiujn popolojn kaj gentojn, por ke ili venu kaj
         vidu Mian gloron.<em class="versenr"> 19</em> Kaj Mi faros sur ili signon, kaj la
         saviĝintojn el ili Mi sendos al la popoloj Tarŝiŝ, Pul, kaj Lud,
         al la streĉantoj de pafarkoj, al Tubal kaj Javan, sur la
         malproksimajn insulojn, kiuj ne aŭdis la famon pri Mi kaj ne
         vidis Mian gloron; kaj ili proklamos Mian gloron inter la
         popoloj.<em class="versenr"> 20</em> Kaj ili venigos ĉiujn viajn fratojn el inter ĉiuj
         popoloj kiel donacon al la Eternulo, sur ĉevaloj kaj ĉaroj, en
         veturiloj, kaj sur muloj kaj kameloj, sur Mian sanktan monton en
         Jerusalemon, diras la Eternulo, simile al tio, kiel la Izraelidoj
         alportadis la donacojn en la domon de la Eternulo en pura vazo.<em class="versenr"> 21</em> Kaj el ili Mi prenos al Mi pastrojn kaj Levidojn, diras la
         Eternulo.<em class="versenr"> 22</em> Ĉar kiel la nova ĉielo kaj la nova tero, kiujn Mi
         kreos, staros antaŭ Mi, diras la Eternulo, tiel staros via idaro
         kaj via nomo.<em class="versenr"> 23</em> Kaj regule en ĉiu monatkomenco kaj en ĉiu sabato
         venos ĉiu karno, por adorkliniĝi antaŭ Mi, diras la Eternulo.<em class="versenr"> 24</em> Kaj ili eliros kaj vidos la kadavrojn de la homoj, kiuj
         malbonagis kontraŭ Mi; ĉar ilia vermo ne mortos kaj ilia fajro ne
         estingiĝos, kaj ili estos abomenindaĵo por ĉiu karno.
      </p>
      <hr>
      <div class="footer"><a href="libro_jer.html">JEREMIA&nbsp;&gt;&gt;</a></div>
   </body>
</html>