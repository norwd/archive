<html>
   <head>
      <meta http-equiv="Content-Type" content="text/html; charset=utf-8">
      <link title="dokumento-stilo" type="text/css" rel="stylesheet" href="../css/teixlite.css">
      <title>En fumejo de l' opio</title>
   </head>
   <body background="../bld/papero.jpg">
      <center><b class="author">Władyław Reymont</b><br><h1 class="mainTitle">En fumejo de l' opio</h1><b class="titlePart">Novelo</b><br><b class="titlePart">
            el la pola lingvo tradukis D-ro Kazimierz Bein (Kabe)
            </b><br><b class="titlePart">ALDONO LITERATURA AL "POLA ESPERANTISTO“</b><br><p class="titolbildo"><img align="center" src="../bld/fumejo/fumejo_ant.jpg"></p>
         <p class="docImprint"><cite>
               PRESEJO: BLIŃSKI KAJ W. MAŜLANKIEWICZ,
               VARSOVIO, NOWOGRODZKA 17,
               1908
               </cite></p>
      </center>
      <hr><a name="O"></a><div class="@type">
         <p class="first_p">La ŝipo ree saltis tiel vivege, kiel ĉevalo
            neatendite frapita per sprono; kelkaj pasaĝeroj
            de la supera ferdeko de la 1—a klaso falis
            de la kanaj apogseĝoj sur la najbarojn, mi
            batis per la kapo iun helharan grandegulon,
            kaŝitan en flavan <em>waterproof</em>'on.
            
         </p>
         <p class="p">― Al la diablo! ― malbenis li pole.
            
         </p>
         <p class="p">Mi respondis same energie, ĉar en la sama
            momento mi frapis per la mano je la brako
            de l' apogseĝo.
            
         </p>
         <p class="p">― Ah, samlandano! ― ekkriis li, helpante
            min reveni al la egalpezo.
            
         </p>
         <p class="p">― Jes!
            
         </p>
         <p class="p">Ni de proksime ekrigardis la okulojn unu
            de la alia, ĉar la sola lanterno, kroĉita al la
            masto, malforte lumigis la ferdekon.
            
         </p>
         <p class="p">― Mi vidis vin, civito, en Parizo, sur
            Triumfa Arko.
            
         </p>
         <p class="p">― Vere, mi estis... ― sed mi ne povis
            rememori lian vizaĝon. ― Vi estas de Reĝolando
            [<i>Ruslanda Polujo.</i>]
             ―
            demandis mi, por ion diri.
            
         </p>
         <p class="p">― De la mondo! ― respondis li malvarme.
            
         </p>
         <p class="p">Mi ne demandis plu kaj ni sidis silente.
            
         </p>
         <p class="p">La maro ŝaŭmis kaj ŝaŭmis de la senforta
            kolero. La fajfo de la vento kaj la ritma bruo de la
            maŝinoj de l' ŝipo unuiĝis kun la sovaĝa krio de la
            maro, kiu de ĉiuj flankoj puŝis siajn kunmiksitajn
            ondojn kun brilantaj ŝaŭmaj puntoj, iris antaŭen,
            saltis, batis senĉese la ferajn flankojn de la
            ŝipo kaj falis frakasita en la senfundaĵon, kun
            bruo simila al la senforta kolero.
            
         </p>
         <p class="p">Nokto sen nuboj kaj sen steloj kovris la
            spacojn per verdeta nigro, kunfluis silente kun
            la maro kaj kvazaŭ ĉirkaŭprenis ĝin per sia
            malgaja potenco. Oni sentis ĝian malvarman
            kaj malsekan tuŝon. La konscio, ke oni estas
            pendigita inter du senfundaĵoj, la akvo kaj la
            spaco, ke oni dependas de la kaprica de elemento,
            kiu senĉese sin ĵetas en paroksismo
            de frenezo kaj ŝtelatendas, por engluti ĉion,
            kio kontraŭstaras al ĝi ― plenigas per stranga
            kerno de volupta maltrankvilo. Oni sidas sorĉita,
            kaj estas tiam vera ĝuo la vento kaj la
            batoj de la elemento ― oni vivas la vivon de
            la maro.
            
         </p>
         <p class="p">Oni naĝas sur la dorsoj de la ondoj, kies
            stranga blankeco brilas, kvazaŭ konturoj de
            blankaj fantomoj, kaj oni aŭskultas la voĉojn
            de la maro.
            
         </p>
         <p class="p">Oni sentas tiam nek timon, nek la vivon,
            oni sentas nur, ke bone estas scii kaj pensi
            pri nenio, pasive cedi al la ondoj kaj naĝi en
            ĉi tiu nokto, ĉe la kanto de la uragano.
            La animo kvazaŭ unuiĝas kun la mallumo
            kaj disfluas en la spacoj. La lumturoj de
            la malproksima ankoraŭ Newhaven komencis
            brileti kaj poste ekflamis iliaj oraj steloj,
            kvazaŭ aŭroro sur la nigra horizonto.
            
         </p>
         <p class="p">La voĉoj de la ondoj potenciĝis, la ŝipo
            saltis pli kaj pli forte kaj kvazaŭ kuris for de
            ĉi tiuj malvarmaj kaj malbonaj ĉirkaŭprenoj
            de la maro. Ni malsupreniris en la kajutojn,
            ĉar la ŝipo komencis trumpeti sian potencan
            signalon kaj la ĉenoj de la havenaj lumoj tra
            batis la nokton.
            
         </p>
         <p class="p">La samlandano prezentis min al iu Ĥino,
            kiun li nomis sia amiko; ni sidigis, por trinki
            teon kaj babili.
            
         </p>
         <p class="p">― Ĉu vi veturas Londonon?
            
         </p>
         <p class="p">― Jes, ni veturas tien ĉiumonate.
            
         </p>
         <p class="p">La Ĥino kun subtilaj trajtoj, kvazaŭ li
            estus unu el la malgrandaj figuroj, skulptataj
            tiel majstre de liaj samlandanoj, silentis.
            
         </p>
         <p class="p">― Mia amiko komprenas nek pole, nek
            angle, sed li estas brava knabo. Ni konigis
            en Formozo. Mi estis en la Legio, li prezentis,
            oni diras, la Nigrajn standardojn; en la
            komenco oni proponis al li la pendigilon, sed
            poste oni ekkompatis lin kaj permesis al li
            vivi. Ni koniĝis en Pambo, ekvivis amike,
            adaptis sin unu al la alia kaj estas kontentaj.
            
         </p>
         <p class="p">― Ĉu vi bone konas Londonon? ―
            demandis mi, ĉar ekbrilis al mi ideo, ke eble li
            konas la adreson de la fumejo de l'opio, kiu,
            kiel mi sciis, ekzistas en Londono, sed kies
            adreson mi ne povis ricevi, malgraŭ persista
            serĉado.
            
         </p>
         <p class="p">― Mi konas ĝin sufiĉe bone.
            
         </p>
         <p class="p">― Eble okaze vi scias ion pri la fumejo
            de l' opio?
            
         </p>
         <p class="p">La Polo iom reiris, fikse ekrigardis min,
            diris kelke da vortoj al la Ĥino, kun kiu li
            interŝanĝis rigardon de interkonsento, ĉar iu
            mistera kaj malforta rideto trakuris iliajn vizaĝojn,
            kaj sin turnis al mi.
            
         </p>
         <p class="p">― Ĉu vi jam fumis iam?
            
         </p>
         <p class="p">― Ne, neniam, sed mi dezirus. Mi volus
            konvinkiĝi, kiom la efektivaj impresoj de fumanto
            de l' opio estas similaj al tio, kion oni
            rakontas.
            
         </p>
         <p class="p">― Inter la priskriboj kaj la realeco la
            simileco estas tre malgranda. Absolute ne
            eble estas priskribi aŭ rakonti la impresojn.
            
         </p>
         <p class="p">Mi ekrigardis lin mirigita. ĉar kiam li
            finis sian frazon, liaj okuloj kvazaŭ vualiĝis,
            la vizaĝo rigidiĝis kaj sur la lipoj vagis stranga
            rideto de svenado.
            
         </p>
         <p class="p">― Mi konas tion tre bone. Mi estis
            sufiĉe longe en Ĥinujo, cetere ankaŭ en Londono
            efektive ekzistas loko, kie oni povas fumi pipon
            de opio.
            
         </p>
         <p class="p">― Vi do konas la adreson? ― ekkriis mi
            kun ĝojo.
         </p>
         <p class="p">― Ĉu ni konas? Ni estas konstantaj
            abonantoj ― respondis li mallaŭte.
            
         </p>
         <p class="p">Mi komencis insiste peti lin pri la enkonduko.
            Li interŝanĝis kelke da vortoj kun la
            Ĥino kaj ni baldaŭ aranĝis la aferon. Oni
            postulis nur: sterlingon por la eniro kaj solenan
            parolon, ke oni ne perfidos la sekreton.
            
         </p>
         <p class="p">En <em>Newhaven</em>
            ni eniris en la londonan
            vagonaron kaj post kelke da horoj mi jam
            atingis la stacidomon de Victoria.
            
         </p>
         <p class="p">Ni interŝanĝis la vizitkartojn kaj
            interkonsentis kunveni je la oka horo vespere.
            
         </p>
         <p class="p">Kun granda malpacienco mi atendis ĉi
            tiun vesperon. Mi apenaŭ sukcesis konvinki
            mian kunulon, ke li partoprenu en la ekskurso,
            ĉar sola mi iom timis riski promenadon kun
            fremdaj homoj en nekonatajn kvartalojn de
            Londono.
            
         </p>
         <p class="p">Je la oka horo miaj konatoj jam estis en
            la loko de nia kunveno. En
            <em>Charing Cross</em>
            ni eniris en vagonaron kaj ekveturis al la
            Dokoj kaj <em>Bridge Tower</em>.
            
         </p>
         <p class="p">Post pli ol unuhora veturado ni forlasis
            la vagonaron en unu el la ekstremaj stacioj,
            tie ni prenis <em>cab</em>'on
            kaj post duonhoro ni
            jam staris antaŭ longa domo el ruĝaj brikoj.
            
         </p>
         <p class="p">Tio estis la fumejo.
            
         </p>
         <p align="center" class="center">* * *</p>
         <p class="p">Mia samlandano plenumis ĉiujn formal-
            aĵojn, kaj mi kun la doktoro eniris en altan
            kaj longan salonon
            
         </p>
         <p class="p">Estis tie jam dekkelko da personoj kaj
            senĉese venis novaj. Mi sidigis sur unu el la
            sofo], kiuj staris apud la muroj, en densejo
            de grandegaj palmoj. Elektra lumo el verde-oraj
            tulipoj, balanciĝantaj ĉe la plafono kaj
            inter la branĉoj de la arbetoj, verŝis koloran
            brilon. Blankaj, molaj tapiŝoj mutigis la paŝojn.
            Estis silente. Tiuj, kiuj parolis, parolis
            mallaŭte murmuretante, aliaj sin etendis silente
            sur la flavaj silkaj sofoj.
            
         </p>
         <p class="p">Fontano en la mezo de la salono verŝis
            grandegan kaskadon de pulvorigita akvo kaj
            brilis diverskolore.
            
         </p>
         <p class="p">La akvo, kolorigita per la reflektoroj,
            similis ĉielarkon, ŝprucantan en mirakla luma
            kolono de la fundo de marmora cisterno, kaj   
            sonorigis melodion, nepriskribeble dolĉan.
            
         </p>
         <p class="p">El arĝentaj incensujoj en la niĉoj fluis
            malpezaj, kvazaŭ sunaj rubandoj de fumo kaj
            distrenis en la salono nebulojn de ekscitanta
            odoro.
            
         </p>
         <p class="p">Ventumiloj el grandegaj blankaj strutaj
            plumoj, en bronzaj ingoj, ŝirmis kelkajn sofojn.
            
         </p>
         <p class="p">Estis tiom da artista beleco en la aranĝo
            de la salono, ke kun ĝuo oni enspiris ĉi tiun
            harmonion de brilaj koloroj, kvankam duonkovritaj,
            de duonlumo, de delikataj konturoj de
            molaj silkaj, de silento interrompata de la
            murmuretoj de la fontano kaj de la plaŭdoj
            de verdaj serpentoj kun plataj kapoj en la
            cisterno.
            
         </p>
         <p class="p">Eĉ sen la opio oni povis revi dolĉan
            sonĝon.
            
         </p>
         <p class="p">La lumoj tute estingiĝis, nur la akva kolono
            brilis kiel oro, rubeno, kalcedono kaj
            smeraldo.
            
         </p>
         <p class="p">El la niĉoj iris iaj malgrandaj estaĵoj kun
            flametoj en la manoj, disiĝis en la salono kaj
            malaperis en la ombro de l' palmoj.
            
         </p>
         <p class="p">Stranga tremo trapenetris min kaj senmovigis.
            Mi fermetis la okulojn kun timo
            miksita kun ĝuo. Io tuŝis min delikate kaj mi
            ekaŭdis ekstreme melodian voĉon, Mi levis
            la palpebrojn; antaŭ mi, kiom mi povis distingi
            en tia krepusko, staris juna knabino, unu el
            tiuj filigranaj Japaninoj, personigantaj la ĉarmon
            kaj dolĉecon. Ŝi estis tiel bela, ke ŝi ŝajnis
            al mi pli iluzio, ol virino; mi ne povis deturni
            de ŝi miajn okulojn. Ŝi donis al mi
            piptubon kun grandega sukceno ĉe la ekstremo.
            Mi prenis ĝin en la buŝon, ŝi ekgenuis kaj per
            siaj ridinde malgrandaj manetoj formis konuson
            el opio, metis ĝin en la truon de la pipo,
            proksimigis flameton kaj mallaŭte en plej pura
            angla lingvo murmuretis:
            
         </p>
         <p class="p">― Enspiru en vin la tutan fumon.
            
         </p>
         <p class="p">Mi obeis.
            
         </p>
         <p class="p">Mi eksentis la abomenan odoron de la
            bruligita opio. Stranga pezeco komencis disflui 
            en miaj vejnoj, malleviĝis miaj palpebroj, la
            pipo elglitis el miaj manoj, sed mi ne havis
            sufiĉe da forto por ĝin reteni. Mi sentis, ke
            mi defalas, mi volis salte leviĝi, per la resto
            de la konscio mi ĵetis min antaŭen, sed stranga
            kaj forta doloro trapenetris min kaj mi memoras,
            ke mi estis falanta en la miraklan cisternon.
            
         </p>
         <p align="center" class="center">* * *</p>
         <p class="p">Mi rekonsciiĝis. Mi memoris, ke mi fumis 
            opion. Mi memoris multajn antaŭajn aferojn.
            Mi pensis, ke ĉio jam estas finita, mi do
            ĉirkaŭrigardis la ĉambron. Nenio restis. Blua
            senfina spaco ĉirkaŭis min, Blanketa lumo
            penetris de ekstere. Mi sentis, ke ekregas
            min tiu speco de forta mirego, kiu kondukas
            al manio. La timo de izoleco kaj frenezo
            ekregis min, sed tio daŭris nelonge.
            
         </p>
         <p class="p">― Mi sonĝas! ― pensis mi. Mi ekrigardis
            min mem. Mi vidis nenion. Jes, kiam per
            movo mi volis levi la manon, mi ne trovis ĝin.
            Mi tute ne okupis spacon. 
            
         </p>
         <p class="p">Mi eksentis, ke mi estas sole la konscio
            
         </p>
         <p class="p">Mi rimarkis, ke mi ne vidas, ne sentas,
            ne aŭdas, ke mi nur scias. Blanketa nubo de
            nebulo ― tio estis mi. Kiom da fojoj mi
            rememoris ion, tiom da fojoj flamoj bluaj kaj
            purpuraj, kvazaŭ fulmoj, elflugis el tiu mia
            „mi“.
            
         </p>
         <p class="p">Mi sentis en mi la trankvilon de la senlima
            feliĉo. Mi trakuradis iajn sorĉlandojn.
            Mi naĝis en verda torento de lumo. Mi estis
            en la universo. Miliardoj da sunaj balanciĝis
            ĉirkaŭe, kvazaŭ floroj blankaj, flavaj kaj purpuraj.
            Sennombraj turniĝantaj flamoj trakuris la spacojn.
            Mi vidis ridetojn de la steloj.
            Mi sentis nenion, nur nepriskribeblan feliĉon.
            Mi estis ĉie, kaj mi ne povis voli; mi estis
            kvazaŭ disfluinta, trapenetranta, ĉie ĉeestanta.
            Tiam mi eksentis teruran doloron, kvazaŭ iu
            prenus mian animon per feraj brulruĝaj manoj
            kaj ekpremus tutforte. Mi perdis la konscion.
            
         </p>
         <p align="center" class="center">* * *</p>
         <p class="p">― Enspiru ĉion ― murmuretis la japanino,
            ekbruligante ankoraŭ pli grandan konuson de
            opio.
            
         </p>
         <p class="p">Mi enspiris.
            
         </p>
         <p class="p">Rea aliaj mondoj!
            
         </p>
         <p class="p">La miraklaj fabeloj de Ŝeĥerazada, la
            ĝardenoj de <em>Loreley</em>,
            la palacoj de !' hirundoj
            en la profundo de la lagoj ― ne estis tiel belaj,
            kiel tio, kion mi vidis. Tio estis nek tero, nek
            ĉielo, nek sonĝo, nek realaĵo, tio estis io, por
            kio la homa lingvo ne posedas vortojn, la
            cerbo ― ideojn.
            
         </p>
         <p class="p">Ĉirkaŭis min arboj, homoj, tero ― el
            flamoj. Ĉio estis nur konturo. Blindiganta
            brilo, plena de ridetoj, vortoj, ekrigardoj ĉirkaŭis
            min de ĉiuj flankoj. La konturoj moviĝis,
            iris, disiĝis kaj ree kuniĝis. Kolonoj de kolon
            lumo, fajraj pluvoj, {lamaj kugloj rondiris senĉese
            ĉirkaŭ mi.
            
         </p>
         <p class="p">Poste ĉi tiuj briloj kvazaŭ diskuris, mi
            ekvidis malhelan bluon de ĉielo,plenade helaj
            steloj kaj iajn ruĝajn tapiŝojn sub mi. Senfinaj
            vicoj de oraj kolonoj elkreskadis kvazaŭ
            arbaro, Grandegaj filikaj folioj kun longaj vizaĝoj,
            signitaj de verdaj vejnoj, balanciĝis kun
            dorma rideto, Mi ne vidis la okulojn, buŝojn,
            trajtojn, mi vidis nur la ridetojn. Poste io,
            kvazaŭ muziko de harpoj, fluis de la spaco,
            kaj el ĉi tiuj brilaj sonoj elnaĝis virinaj figuroj.
            Ili sin klinis al mi, ĉirkaŭprenis min kaj dancis.
            Mi vidis, kiel iliaj diverskolore brilantaj vestoj
            flagris antaŭ mi, kvazaŭ blanka rubando sur
            ora kaj purpura fono, kvazaŭ grenkampo
            aŭtune, implikita de araneaĵo.
            
         </p>
         <p class="p">Ili preterpasis, revenis, ĉirkaŭis min tiel,
            ke mi sentis tuŝon de la oraj brakoj, la fajron
            de la pupiloj, brilantaj kiel granatŝtonoj; mi
            vidis, kiel iliajn jaspisajn korpojn ruĝigis la
            sango, kvazaŭ la aŭroro la vitran supraĵon de
            lagetoj. Ili ridetis. La rideto ne havis buŝon,
            lipojn, signifon, ĝi estis ĉie kaj ne eble estis
            kontraŭstari al ĝia altiro. Mi kvazaŭ flugis
            sur ĝia ondo, iaj longaj haroj kovris min, kaj
            mi sentis buŝon sur mia buŝo, dolĉajn murmuretojn,
            kaj lumaj tuŝoj penetris min kun stranga
            dolĉeco.
            
         </p>
         <p class="p">Poste ia profundo de grandega arbaro.
            Kolosaj kverkoj, pinioj kun homaj vizaĝoj, kun
            longaj brakoj anstataŭ branĉoj. Profunda potenca
            kanto en ritmoj vastaj, kiel la universo,
            fluis de ĉiuj flankoj, kuniĝis kaj disiĝis en la
            mallumaj spacoj en pluvon de briloj pli kaj
            pli malfortaj. Grandegaj akvaj torentoj flugis
            de ĉie, pasis preter mi kaj dronis en kaskado
            de kantoj. Mi sonĝis, tamen kun plena konscio
            mi pensis:
            
         </p>
         <p class="p">― Ĉu mi dormas, vivas aŭ mortis?
            
         </p>
         <p class="p">Subite ĉio malaperis. Mi ekvidis la saman
            ĉambron. Mi iris de niĉo al niĉo, deklinis la
            ventumilojn kaj rigardis ĉion ― estis nenio,
            estis neniu. Estis kvazaŭ emanacio de ĉio;
            sole kosmaj korpoj de arboj, homoj, mebloj
            malklare aperis kvazaŭ ombroj. Mi iris antaŭen.
            
         </p>
         <p class="p">Mi ekvidis min mem.
            
         </p>
         <p class="p">Ne, eĉ la impreson mi ne scios resumi.
            
         </p>
         <p class="p">Mi rigardis min, kuŝantan sur la sofo. Se
            mi tiam havus cerbon, kiel ordinare, mi
            freneziĝus.
            
         </p>
         <p class="p">Mi volis voki ĉi tiun samulon, mi ne povis,
            ĉar mi ne estis formo, mi estis etero, koncepto.
            Uragano de terura premego bolis en mi.
            
         </p>
         <p class="p">― Mi mortis... mortis... ―
            pensis mi kun mordanta malespero, terura malvarmo spiris
            sur min.
            
         </p>
         <p class="p">― Kie mi estas? Kio okazis kun mi? ―
            jen pli malpli tiel formuliĝis miaj pensoj. Mi
            vagis en la ĉambro, revenis al la sofo,sur kiu
            mi vidis min kuŝantan, ĝis fine mi venis al
            granda spegulo. Mi ekvidis la glatan supraĵon,
            kvazaŭ tra nebulo reflektantan la konturojn de
            l' objektoj ― sed min mi ne vidis en ĝi.
            
         </p>
         <p class="p">― Helpon! Veku min!...
            
         </p>
         <p class="p">Ŝajnis al mi, ke mi krias, sufokita per
            spasmo de senlima timo.
            
         </p>
         <p align="center" class="center">* * *</p>
         <p class="p">― Ĉu vi deziras ankoraŭ? ― demandis
            mallaŭte la Japanino. 
            
         </p>
         <p class="p">La ventumilo delikate murmuretis kaj
            faris refreŝigan blovon. Mi sentis tion, mi
            aŭdis la voĉon, sed mi ne kuraĝis malfermi
            la okulojn, ĉar mi ne sciis bone, kie mi estas.
            Nur eksentinte la reordigon de la kuseno sub
            mia kapo, mi malfermis la okulojn, senkonscie
            prenis la pipon en la buŝon kaj ankoraŭ unu
            fojon avide enspiris la fumon.
            
         </p>
         <p class="p">La sama sento de falado kaj de vekiĝo.
            
         </p>
         <p class="p">Mi estis sur la maro. Mi sentis, ke mi
            naĝas kun disetenditaj brakoj, mi havis la
            ordinarajn formojn.
            
         </p>
         <p class="p">Ŝajnis al mi tiam, same kiel hodiaŭ, kiam
            mi skribas tion ĉi, ke mi posedas plenan
            konscion.
            
         </p>
         <p class="p">Mi naĝis, ne komprenante, de kie mi
            venis. Mi vidis la helan lazuron super mi, la
            sunon kaj la verdan akvon de la oceano, mi
            sentis la karesan tuŝeton de la vento, mi aŭdis
            malproksiman bruon de ondoj, batantaj ŝtonegojn.
            Mevoj kun longa krio sin levis super
            mi, poste ĉirkaŭis min granda silento, kvazaŭ
            ĉio estas mortinta kaj mutiĝinta. La mana
            disiĝis sub mi kaj mi falis en la profundon
            sur akvan kahelon, kaj de ĝi mi glitis pli kaj
            pli malsupren. Verda krepusko kovris al mi
            ĉion, mi vidis tra la akvo, ke la ĉielo estas
            ruĝa, la suno ― oranĝa, kaj mi falis, falis senhalte.
            Nek timo, nek doloro, nek miro moviĝis en mi.
            Poste mi naĝis tra ia interna
            rivero de la oceano, mi preternaĝis valojn
            plenajn de ŝtonegoj, de strangaj vegetaĵoj, de
            niĉoj, kaj mi atingis ian spacon, kie ĉio estis
            blanka.
            
         </p>
         <p class="p">Mi ektremis kaj kvazaŭ rekonsciiĝis el
            mia rigideco, ekvidinte subite ĉirkaŭ mi homajn
            figurojn, kun flugpendantaj haroj kaj kun larĝe
            malfermitaj okuloj. Ili naĝis rekte al mi,
            mi sentis ilian tuŝon, la glacian malsekecon
            de iliaj korpoj, abomenan molecon de iliaj haroj.
            Ili kuniĝis kvazaŭ en kronon, kaj ĉirkaŭis min
            de pli kaj pli proksime. Kien ajn mi rigardis,
            ― ĉie verdetaj kapoj, disŝiritaj manoj, piedoj,
            korpoj, buŝoj malfermitaj kvazaŭ por krio,
            kunpremitaj pugnoj, ― vera balo de kadavroj
            duone putrintaj sur la fundo de la oceano.
            
         </p>
         <p class="p">Estis senlima silento; mi kvazaŭ ŝvelis de
            abomeno kaj timo, sed mi ne povis krii, nek
            moviĝi.
            
         </p>
         <p class="p">La kadavroj falis sur min, baris al mi la
            vojon, puŝegis min, kaj mi, kiel unu el ili,
            kuŝis senviva, sen movo, en la profundo de
            nekonataj senfundaĵoj, kun pli kaj pli granda
            krio de l' malespero en la animo.
            
         </p>
         <p class="p">Poste ĉiuj ĉi korpoj kvazaŭ kuniĝis kaj kunkreskis
            unu kun alia; tio estis kvazaŭ grandega
            polipo kun miloj da kapo] kaj brakoj, kiu persekutis
            min. Mi vidis, ke ĝia blua buŝo malfermiĝas,
            ke ĝiaj longaj akraj dentoj terure minacas
            kaj en la okuloj komencas brili sangaj flamoj.
            
         </p>
         <p class="p">Iom post iom mi reakiris la volon kaj
            ian grandegan forton, mi ĵetis min antaŭen
            kun la malespero de l' frenezo, mi forkuris en
            la profundon, elnaĝis sur la supraĵon, platiĝis
            kiel ondo, disfluis en la krestoj de la ŝaŭmo,
            sed la monstro kuris post mi, persekutis min
            sur ĉiuj vojoj, kaptis kaj ĉirkaŭis de ĉiuj flankoj;
            mi sentis la akrecon de ĝiaj ungegoj,
            blovis sur min ĝia varmega spiro.
            
         </p>
         <p class="p">Kiam mi ne vidis plu eĉ unu colon da
            libera spaco, ĉie nur la volvaĵojn de la monstro,
            mi eksentis potencan forton en mi. Mi
            estis en ilia povo, mi vidis, ke la monstro sin
            ĵetis sur min.
            
         </p>
         <p class="p">Ne, ne eble estas priskribi la batalon, la
            ĉirkaŭprenon, kiam ĉirkaŭvolvis min la korpoj
            kiam mi eksentis miliardojn da dentoj en mi,
            nek la forton, kiu naskiĝis en mi.
            
         </p>
         <p class="p">Mi memoras nur, ke mi luktis kontraŭ la
            monstro, batis per la pugno, ŝiris per la dentoj,
            frakasis per la kapo kaj sentis varman fluon
            de la sango, kovranta min.
            
         </p>
         <p class="p">Poste nek doloro, nek io ajn... ekregis
            min frenezo de la batalo kaj venko.
            
         </p>
         <p class="p">La maro balancis, ĵetis pli kaj pli alten
            siajn ondojn; kvazaŭ forŝiritaj suproj de montoj,
            tondroj batis la maron per bluaj rubandoj de
            l' fulmoj; la uragano kriegis, kvazaŭ aro de
            satanoj. Rabiaj akvoturnoj batis la ĉielon, kaj
            la ventego balais la fundon. Mi eksentis min
            tiel forta, ke mi vidis, ke tra mi fluas la tuta
            potenco de la universo. Mi kuŝis sur la dorso
            de la ondoj kaj naĝis.
            
         </p>
         <p class="p">Tia senlima sento de feliĉo kaj trankvilo
            estis en mi, ke mi sentis, ke en mia cerbo
            estas ĉio: la vivo kaj la morto, la pereo kaj
            la kreo ― la tuta universo.
            
         </p>
         <p align="center" class="center">* * *</p>
         <p class="p">Kiam mi vekiĝis, mia kunulo sidis apud
            mi. Mi volis ankoraŭ fumi, sed li preskaŭ perforte
            elkondukis min. La tutan tempon li ne
            fumis, li nur gardis min.
            
         </p>
         <p class="p">Kiam mi skribas tion, aŭtuna vento bruas
            ekstere, subtila pluvo fluas sur la fenestraj vitroj
            kaj estas tiel malvarme kaj malgaje en la
            griza mondo, sur la sengrenaj kampoj, en la
            blua aero, ke kun vera ĝuo mi rememoras
            tiun ne sonĝon, sed sorĉan realaĵon. La priskribo
            ne estas preciza, sed la homa lingvo
            estas hakilo, per kiu oni devas skulpti la kristalojn
            de la sentoj: ne estas do mirinde, ke
            oni ricevas senformajn kaj malbelajn bulojn,
            anstataŭ statuoj.
            
         </p>
         <p class="center"><img class="center" src="../bld/fumejo/fumejo_fon.jpg"></p>
      </div>
      <hr>
      <address>
         fonto: <a href="https://github.com/revuloj/verkoj/tree/master/xml/fumejo.xml">fumejo.xml</a></address>
   </body>
</html>