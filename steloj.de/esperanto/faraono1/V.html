<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO V</title>
</head>
<body background="../bld/papero.jpg">
<div class="header">
<span class="header_left"><a href="IV.html">&lt;&lt; ĈAPITRO IV</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO V</h3>

         <p class="first_p">La taĉmento de l' kronprinco proksimiĝis al Memfiso kaj dume la suno
         kliniĝis al la okcidento, kaj de la sennombraj kanaloj kaj de la malproksima
         maro leviĝis vento, saturita de malvarma malsekeco. La ŝoseo revenis
         al la fruktodonaj teroj, sur la kampoj kaj en la arbetaĵoj oni vidis
         seninterrompajn vicojn de laboristoj, kvankam sur la dezerton jam falis
         ruĝa brilo, kaj la montaj suproj flame brulis.</p>

         <p class="p">Subite Ramzes haltis kaj turnis posten la ĉevalon. Tuj ĉirkaŭis lin la
         sekvantaro, alrajdis la altrangaj oficiroj kaj malrapide, per egalaj paŝoj,
         proksimiĝis la marŝantaj regimentoj.</p>

         <p class="p">En la purpuraj radioj de la subiranta suno la princo similis dion; la
         soldatoj rigardis lin kun fiero kaj amo, la ĉefoj kun miro.</p>

         <p class="p">Li levis la manon, ĉiuj eksilentis, kaj li komencis paroli:</p>

         <p class="p">― Eminentaj ĉefoj, bravaj oficiroj, obeemaj soldatoj! Hodiaŭ la dioj
         konigis al mi la dolĉecon komandi tiajn homojn, kiel vi. La ĝojo plenigas
         mian princan koron. Kaj ĉar mia volo estas, ke vi, ĉefoj, oficiroj kaj
         soldatoj, dividu ĉiam mian feliĉon, mi do destinas: po unu draĥmo por
         ĉiu el la soldatoj, kiuj foriris orienton kaj por ĉiu el tiuj, kiuj revenas
         kun ni de la orienta limo. Krom tio po unu draĥmo al ĉiu el la grekaj
         soldatoj, kiuj hodiaŭ sub mia komando malfermis al ni la eliron el la
         intermonto kaj po unu draĥmo al la soldatoj de tiuj regimentoj de Nitager,
         kiuj volis bari al ni la vojon...</p>

         <p class="p">La soldatoj ekbolis.</p>

         <p class="p">― Saluton al vi, nia estro!... Saluton al vi, heredonto de l' faraono (li
         vivu eterne!) ― kriis la soldatoj, kaj plej laŭte la Grekoj.</p>

         <p class="p">La princo daŭrigis:</p>

         <p class="p">― Por la oficiroj kaj por lia ekscelenco Nitager mi destinas kvin talentojn.
         Fine por la ministro kaj la generaloj dek talentojn...</p>

         <p class="p">― Mi lasas mian parton por la armeo ― respondis Herhor.</p>

         <p class="p">― Saluton al vi, kronprinco!... saluton al vi, ministro!... ― kriis la
         oficiroj kaj soldatoj.</p>

         <p class="p">La ruĝa disko de la suno jam tuŝis la sablojn de la okcidenta dezerto.
         Ramzes adiaŭis la soldatojn kaj galope forrajdis Memfison, kaj lia ekscelenco
         Herhor, akompanata de ĝojaj krioj, sidiĝis en la portilon kaj
         ordonis ankaŭ preterpasi la marŝantajn taĉmentojn.</p>

         <p class="p">Kiam ili estis sufiĉe malproksime kaj la apartaj voĉoj kunfandiĝis en
         unu grandan murmuron, similan al bruo de l' akvofalo, la ministro
         kliniĝinte al la skribisto Pentuer, diris:</p>

         <p class="p">― Ĉu vi memoras ĉion? </p>

         <p class="p">― Jes, via ekscelenco.</p>

         <p class="p">― Via memoro estas kiel la granito, sur kiu ni skribas la historion,
         kaj via saĝo kiel Nilo, kiu superverŝas kaj fruktigas ― diris
         la ministro.</p>

         <p class="p">― Krom tio la dioj favoris vin per plej granda virto ― per prudenta
         humileco...</p>

         <p class="p">La skribisto silentis.</p>

         <p class="p">― Vi do povas pli precize juĝi la agojn kaj la saĝon de la kronprinco,
         kiu vivu eterne!</p>

         <p class="p">Momenton la ministro ripozis. Ne estis lia kutimo paroli tiel
         multe.</p>

         <p class="p">― Diru do al mi, Pentuer, kaj notu tion: ĉu estas konvene, ke la
         kronprinco antaŭ la armeo proklamas sian volon?... Tiel agi povas nur
         la faraono, aŭ perfidulo, aŭ... senkonsidera junulo, kiu same facile faras
         maljustajn agojn kaj diras malpiajn vortojn...</p>

         <p class="p">La suno subiris, kaj post momento ekregis stelplena nokto. Super la
         sennombraj kanaloj de Malsupra Egipto komencis densiĝi arĝenta nebulo,
         kiun delikata vento alportis ĝis la dezerto, refreŝigis la lacajn soldatojn
         kaj saturis la kreskaĵojn, jam agoniantajn de l' soifo.</p>

         <p class="p">― Aŭ diru al mi, Pentuer ― daŭrigis la ministro ― kaj esploru: kie
         la kronprinco trovos 20 talentojn por plenumi la promeson, kiun li faris
         tiel senpripense? Cetere, kie ajn li trovos la monon, ŝajnas al mi kaj
         kredeble ankaŭ al vi danĝera afero, ke la kronprinco faras donacojn al
         la armeo ĝuste en la tago, en kiu lia sankteco ne havas monon por pagi
         la soldon al la regimentoj de Nitager, revenantaj de l' oriento. Mi ne
         demandas vin pri via opinio, ĉar mi konas ĝin, kiel vi konas miajn plej
         sekretajn pensojn. Mi petas nur, ke vi ekmemoru, kion vi vidis, por
         rakonti tion en la kolegio de l' pastroj.</p>

         <p class="p">― Ĉu baldaŭ ĝi estos kunvokita? ― demandis Pentuer.</p>

         <p class="p">― Oni ne havas ankoraŭ kaŭzon por tion fari. Mi provos antaŭe
         kvietigi la furiozantan boveton per la patra mano de lia sankteco... Mi
         tre bedaŭras la junan knabon, ĉar li havas grandajn kapablojn kaj
         energion de la suda vento. Sed se la uragano, anstataŭ forblovi la 
         malamikojn de Egipto, komencos kuŝigi ĝian tritikon kaj eltiri ĝiajn
         palmojn!...</p>

         <p class="p">La ministro eksilentis, kaj lia sekvantaro dronis en la malluma aleo
         de arboj, kiu kondukas al Memfiso.</p>

         <p class="p">En la sama momento Ramzes atingis la palacon de l' faraono.</p>

         <p class="p">Ĉi tiu konstruaĵo staris sur altaĵo ekster la urbo, en parko. Tie kreskis
         strangaj arboj: baobaboj de l' Sudo, cedroj, pinoj kaj kverkoj de l' Nordo.
         Dank' al la arto de l' ĝardenistoj ili vivis kelkdekon da jaroj kaj atingis
         grandan altecon.</p>

         <p class="p">Ombra aleo kondukis de malsupre al la pordego, kiu havis altecon de
         trietaĝa domo. De ĉiu flanko de la pordego staris potenca konstruaĵo,
         kvazaŭ turo, de la formo de detranĉita piramido, kvardek paŝojn larĝa,
         kvin etaĝojn alta. Nokte tio similis du grandegajn tendojn el sabloŝtono.
         Ĉi tiuj strangaj konstruaĵoj havis en ĉiu etaĝo kvadratajn fenestrojn, kaj
         platajn tegmentojn. De la supro de unu piramido gardistoj observis la
         teron, de la alia ― deĵoranta pastro rigardis la stelojn.</p>

         <p class="p">Dekstre kaj maldekstre de la turoj, nomataj pilonoj, sin etendis muroj
         aŭ pli ĝuste kelketaĝaj konstruaĵoj, kun mallarĝaj fenestroj kaj plata
         tegmento, sur kiu paŝis gardistoj. Ĉe ambaŭ flankoj de la pordego sidis
         du statuoj, kies kapoj atingis la duan etaĝon; ĉe la piedoj de la monumentoj
         ankaŭ paŝis gardistoj.</p>

         <p class="p">Kiam la princo akompanata de kelke da kavaliroj proksimiĝis al la
         palaco, la gardisto, malgraŭ la mallumo, rekonis lin. Post momento elkuris
         el la pilono kortega oficisto, vestita per blanka jupo, malhela
         mantelo kaj peruko, simila per sia grandeco al kapuĉo.</p>

         <p class="p">― Ĉu la palaco jam estas fermita? ― demandis la princo.</p>

         <p class="p">― Vi diris la veron, nobla sinjoro ― respondis la oficisto. ― Lia
         sankteco vestas la diojn por la dormo.</p>

         <p class="p">― Kaj poste kion li faros?</p>

         <p class="p">― Li bonvolos akcepti la militan ministron, Herhoron.</p>

         <p class="p">― Poste?</p>

         <p class="p">― Poste lia sankteco iom rigardos en la granda Salono baleton, kaj
         poste li banos sin kaj diros la vesperajn preĝojn.</p>

         <p class="p">― Oni ne ordonis akcepti min? ― demandis la kronprinco.</p>

         <p class="p">― Morgaŭ post la milita konsilo.</p>

         <p class="p">― Kaj kion faras la reĝinoj?</p>

         <p class="p">― La unua reĝino preĝas en la ĉambro de sia mortinta filo, kaj via
         glora patrino akceptas fenician senditon, kiu alportis al ŝi donacojn de la
         virinoj de Tiro.</p>

         <p class="p">― Ĉu ankaŭ belajn knabinojn?</p>

         <p class="p">― Kelke, oni diras. Ĉiu portas sur si multekostajn objektojn por
         dek talentoj. </p>

         <p class="p">― Kiu vagas tie kun torĉoj? ― diris la princo, montrante per la fingro
         la malsupron de l' parko.</p>

         <p class="p">― Oni demetas de l' arbo la fraton de via ekscelenco; li sidas tie de
         la tagmezo.</p>

         <p class="p">― Kaj li ne volas malsupreniri?</p>

         <p class="p">― Nun, li malsupreniros, ĉar la arlekeno de la unua reĝino venis al li
         kaj promesis konduki lin en la drinkejon, kie trinkas la paraŝitoj, kiuj
         malfermas la kadavrojn de l' mortintoj.</p>

         <p class="p">― Ĉu vi jam aŭdis ion pri la hodiaŭaj manovroj?</p>

         <p class="p">― Oni diris en la ministrejo, ke la stabo estis fortranĉita de sia
         korpuso.</p>

         <p class="p">― Kion plu?</p>

         <p class="p">La oficisto ŝanceliĝis.</p>

         <p class="p">― Diru, kion vi aŭdis.</p>

         <p class="p">― Ni ankaŭ aŭdis, ke pro tio via ekscelenco ordonis doni al iu oficiro
         kvincent bastonbatojn, kaj pendigi la gvidiston.</p>

         <p class="p">― Ĉio estas mensogo! ― interrompis duonvoĉe unu el la adjutantoj
         de l' kronprinco.</p>

         <p class="p">― Ankaŭ la soldatoj diras, ke tio devas esti mensogo ― respondis pli
         kuraĝe la oficisto.</p>

         <p class="p">La kronprinco turnis la ĉevalon kaj forrajdis al la malsupra parto de
         la parko, kie estis lia palaceto. Ĝustadire tio estis unuetaĝa kiosko el
         ligno. Ĝi havis la formon de grandega kubo kun du verandoj, unu supre,
         la alia malsupre, kiuj ĉirkaŭis la konstruaĵon apogitaj sur multenombraj
         kolonoj. Interne lumis torĉoj, oni do povis vidi, ke la muroj konsistas
         el tabuloj skulptitaj, kiel puntoj, kaj ke ili estas gardataj kontraŭ la
         vento per multkoloraj kovriloj. La tegmento de la domo estis plata,
         ĉirkaŭita per balustrado; sur la tegmento estis kelka da
         tendoj.</p>

         <p class="p">Kore salutita de la duonnudaj servistoj, el kiuj unuj kuris renkonte al
         li, aliaj sin ĵetis antaŭ li sur Ia vizaĝon, la kronprinco eniris en la domon.
         En la loĝejo de la surtera etaĝo li demetis la pulvoplenajn vestojn, sin
         banis en ŝtona banujo kaj ĵetis sur sin specon de granda litotuko, kiun
         li bukis sub la kolo, kaj sur la zono ĉirkaŭligis per ŝnuro. En la dua
         etaĝo li vespermanĝis: li manĝis tritikan platan kukon, plenmanon da
         daktiloj kaj trinkis pokalon da malforta biero. Poste li suriris la terason
         de la domo kaj kuŝiĝinte sur kanapo kovrita per leona felo, li ordonis al
         la servistoj foriri kaj sendi supren Tutmozison, tuj kiam li
         venos.</p>

         <p class="p">Ĉirkaŭ la noktomezo antaŭ la domo haltis portilo, el kiu eliris la adjutanto
         Tutmozis. Kiam li peze enpaŝis sur la terason oscedante, la princo
         salte leviĝis de l' kanapo.</p>

         <p class="p">― Jen vi estas?... Kio do?... ― ekkriis Ramzes.</p>

         <p class="p">― Vi ankoraŭ ne dormas?... ― respondis Tutmozis. ― Ho dioj, post
         tiom da tagoj de laciĝo!... Mi pensis, ke mi povos dormeti almenaŭ ĝis
         la leviĝo de l' suno.</p>

         <p class="p">― Kaj Sara?</p>

         <p class="p">― Ŝi estos ĉi tie postmorgaŭ, aŭ vi ĉe ŝi en la bieno trans
           la rivero.</p>

         <p class="p">― Nur postmorgaŭ!...</p>

         <p class="p">― Nur?... Mi petas vin, Ramzes, satdormu. Tro multe da nigra sango
         kolektiĝis en via koro kaj tial via kapo flamas.</p>

         <p class="p">― Kaj ŝia patro?...</p>

         <p class="p">― Li ŝajnas homo prudenta kaj honesta. Lia nomo estas Gedeon.
         Kiam mi diris, ke vi volas preni lian filinon, li falis teren kaj komencis
         elŝiri al si la harojn. Kompreneble mi atendis, ĝis kvietiĝis la patra doloro,
         mi iom manĝis kaj trinkis kaj ni komencis trakti la aferon. La ploranta
         Gedeon unue ĵuris, ke li preferus vidi sian filinon kadavro, ol ies konkubino.
         Tiam mi diris, ke proksime de Memfiso sur la bordo de Nilo li
         ricevos bienon, kiu donas du talentojn da jara profito kaj ne pagas
         impostojn. Li ekindignis. Tiam mi anoncis, ke li povus ricevi krom tio
         ĉiujare unu talenton en oro kaj en arĝento. Li eksopiris kaj diris, ke lia
         filino dum tri jaroj lernis en Pi-Bailos. Mi aldonis ankoraŭ unu talenton.
         Nun Gedeon, ĉiam nekonsolebla, murmuretis, ke li perdas tre bonan
         oficon de intendanto ĉe sinjoro Sezotris. Mi diris, ke li ne bezonas forlasi
         ĉi tiun oficon kaj mi aldonis dek bovinojn el via bovinejo. Lia frunto
         iom sereniĝis, kaj li konfesis al mi tute konfidence, ke sur lian filinon
         turnis sian atenton granda sinjoro, Ĥaires, kiu portas ventumilon super
         la nomarĥo de Memfis. Mi promesis tiam aldoni al li junan bovon, malgrandan
         oran ĉenon kaj grandan braceleton. Tiamaniere Sara kostos al
         vi bienon kaj dek talentojn jare, kontante, kaj dek bovinojn, bovon, oran
         ĉenon kaj braceleton unufoje.</p>

         <p class="p">― Kion diris Sara? ― demandis la princo.</p>

         <p class="p">― Dum la negocado ŝi promenis inter la arboj. Kaj kiam ni finis la
         aferon kaj trinkis bonan hebrean vinon por sukceso, ŝi diris al la patro...
         Ĉu vi scias kion? Ke se li ne estus doninta ŝin al vi, ŝi surirus ŝtonegon
         kaj saltus de ĝia supro. Nun mi esperas, ke vi dormos trankvile, ― konkludis
         Tutmozis.</p>

         <p class="p">― Mi dubas ― diris la kronprinco sin apogante sur la balustradon kaj
         rigardante la plej malplenan aleon de l' parko. ― Ĉu vi scias, ke ni renkontis
         sur nia vojo pendigitan kamparanon?...</p>

         <p class="p">― Oh!... tio estas pli malbona ol la skaraboj! ― siblis
           Tutmozis.</p>

         <p class="p">― Li mem pendigis sin. pro ĉagreno, ke la armeo plenŝutis lian kanalon,
         kiun li fosis en la dezerto dum dek jaroj.</p>

         <p class="p">― Li jam dormas profunde. Eble do venis la tempo ankaŭ por
         ni...</p>

         <p class="p">― Maljuste, tre maljuste oni agis kontraŭ li, ― oni devas trovi liajn
         infanojn, pagi por ilia liberigo kaj ludoni al ili pecon da
         tero.</p>

         <p class="p">― Sed oni devas fari tion tute sekrete ― interrompis Tutmozis ― ĉar
         alie ĉiuj kamparanoj komencos sin pendigi, kaj al ni, iliaj sinjoroj, neniu
         Feniciano pruntos eĉ kupran utenon.</p>

         <p class="p">― Ne ŝercu. Se vi estus vidinta la vizaĝon de la kamparano, vi ne
         povus ekdormi, same kiel mi.</p>

         <p class="p">Subite, de malsupre, inter la arbetoj, eksonis neforta, sed klara
         voĉo:</p>

         <p class="p">― Benu vin, Ramzes, la Dio sola kaj ĉiopova, kiu ne havas nomon
         en la homa lingvo, nek statuojn en la temploj!...</p>

         <p class="p">Ambaŭ junuloj mirigitaj sin klinis trans la balustradon.</p>

         <p class="p">― Kiu vi estas? ― ekkriis la princo.</p>

         <p class="p">― Mi estas la premegata egipta popolo ― malrapide kaj kviete respondis
         la voĉo.</p>

         <p class="p">Poste ĉio eksilentis. Neniu movo, neniu brueto de l' folioj perfidis la
         ĉeeston de homa estaĵo en ĉi tiu loko.</p>

         <p class="p">Laŭ la ordono de la princo la servistoj elkuris kun torĉoj, oni ellasis la
         hundojn kaj traserĉis ĉiujn arbetaĵojn, ĉirkaŭantajn la domon de l' kronprinco.
         Sed oni trovis neniun.</p>

         <p class="p">― Kiu tio povis esti?... ― demandis la emociita princo la
           adjutanton.</p>

         <p class="p">― Eble la spirito de tiu ĉi kamparano?...</p>

         <p class="p">― La spirito?... ― ripetis Tutmozis. ― Mi neniam aŭdis parolantajn
         spiritojn, kvankam mi ofte staris garde ĉe la temploj kaj tomboj. Mi
         supozas, ke tiu, kiu parolis al ni, estas iu via amiko.</p>

         <p class="p">― Kial li kaŝus sin? </p>

         <p class="p">― Ĉu tio malutilas al vi?... ― diris Tutmozis. ― Ĉiu el ni havas
         centojn, eble milojn da kaŝitaj malamikoj. Danku do la diojn, ke vi
         havas almenaŭ unu nevideblan amikon.</p>

         <p class="p">― Mi ne ekdormos hodiaŭ ― murmuretis la ekscitita princo.</p>

         <p class="p">― Lasu tion... Anstataŭ kuri sur la teraso, obeu mian konsilon kaj
         kuŝiĝu. Aŭskultu, la dormo estas serioza dio kaj ne konvenas al li persekuti
         tiujn, kiuj kuras kiel cervo. Kontraŭe, se vi kuŝiĝos sur komforta
         kanapo, la dormo kiu amas la komforton, sidiĝos apud vi kaj metos sur
         vin sian grandan mantelon, kiu kovras al la homoj ne nur la okulojn,
         sed ankaŭ la memoron.</p>

         <p class="p">Dirante tion Tutmozis sidigis la kronprincon sur la kanapo, poste alportis
         apogilon el eburo, kiu havis formon de nova luno, kaj kuŝiginte
         la filon de l' faraono, li metis lian kapon sur la apogilo.</p>

         <p class="p">Poste li mallevis la lanajn tukojn de la tendo, li mem kuŝiĝis sur la
         planko, kaj post kelke da minutoj ili ambaŭ ekdormis.</p>
<hr>
<div class="footer"><a href="VI.html">ĈAPITRO VI &gt;&gt;</a></div>
</body>
</html>
