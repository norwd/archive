<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XI</title>
</head>
<body background="../bld/papero.jpg">
<div class="header">
<span class="header_left"><a href="X.html">&lt;&lt; ĈAPITRO X</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XI</h3>

         <p class="first_p">La monato Tot finiĝis kaj komenciĝis la monato Paofi (dua parto de
         julio). La akvo de Nilo, antaŭe verda, fariĝis blanka, poste ruĝa kaj
         senĉese kreskis. La reĝa akvomontrilo en Memfiso estis plenigita preskaŭ
         ĝis la alteco de du homoj, kaj Nilo kreskis ĉiutage je du manlarĝoj. La
         plej malaltaj kampoj estis superverŝitaj, de la pli altaj oni rapide kolektis
         linon, vinberojn kaj specon de kotono. Sur la lokoj, kiuj matene estis
         ankoraŭ sekaj, vespere plaŭdis la ondoj.</p>

         <p class="p">Ŝajnis, ke fortega kvankam nevidebla vento blovas de la fundo de
         l' rivero. Ĝi plugas sur ĝi grandajn sulkojn kaj plenigas per ŝaŭmo, poste
         glatigas la supraĵon de la akvo, kaj post momento tordas ĝin en
         senfundajn akvoturnojn.</p>

         <p class="p">Ree ĝi plugas, ree glatigas, tordas, alpelas novajn akvajn montojn,
         novajn ŝaŭmajn striojn kaj senĉese levas la murmurantan riveron, senĉese
         akiras novajn terajn pecojn. Iafoje la akvo, atinginte ian limon,
         transsaltas ĝin en la daŭro de unu ekrigardo, verŝiĝas sur la malaltaĵon
         kaj formas brilantan lageton tie, kie antaŭ unu momento la velkintaj
         herboj falis teren cindrigitaj.</p>

         <p class="p">Kvankam la leviĝo atingis apenaŭ la trionon de la ordinara alteco,
         jam la tuta bordo estis subakvigita. Ĉiuhore iu bieno sur monteto fariĝis
         simila al insulo, en la komenco, apartigita de la aliaj nur per mallarĝa
         kanalo, kiu iom post iom plilarĝiĝis kaj pli kaj pli apartigis de la
         najbaraj domoj la novan insulon. Ofte iu, kiu eliris al la laboro piede,
         revenis en ŝipeto.</p>

         <p class="p">Pli kaj pli multe da ŝipetoj kaj flosoj aperis sur Nilo. De unuj oni fiŝkaptis
         per retoj, en aliaj oni transportis la rikoltojn en la grenejojn aŭ
         la blekantajn brutojn en la stalojn, en aliaj oni akceptis vizitojn, por
         anonci al ili la leviĝon de Nilo (kiun vidis ĉiuj), inter ridoj kaj krioj.
         Iafoje ŝipetoj, kuniĝintaj kiel aro da anseroj, diskuradis en ĉiujn direktojn
         por tralasi grandegan floson, kiu portis el Supra Egipto malsupren
         grandegajn ŝtonojn, elhakitajn en la apudbordaj minejoj.</p>

         <p class="p">En la aero ĉie, kie povis aŭdi la orelo, sonis la kreskanta akvo, krio
         de la timigitaj birdoj kaj gajaj kantoj de l' homoj: Nilo leviĝas, ni havos
         multe da greno.</p>

         <p class="p">Dum ĉi tiu tuta monato oni faris juĝan esploron en la afero de la
         atako kontraŭ la domo de l' kronprinco. Ĉiumatene ŝipo kun oficistoj
         kaj soldatoj albordiĝis al iu bieno. Oni forŝiris homojn de ilia laboro,
         superŝutis ilin per insidaj demandoj, batis per bastonoj. Ĉiuvespere du
         ŝipoj revenis Memfison: unu portis la oficistojn, la alia la
         arestitojn.</p>

         <p class="p">Tiamaniere oni kaptis kelkcenton da krimuloj, el kiuj granda parto
         sciis pri nenio. La duonon minacis la malliberejo aŭ kelkjara laboro en
         la ŝtonminejoj. Sed oni eksciis nenion: nek pri la kondukintoj de l' atako,
         nek pri la pastro, kiu admonis la popolamason disiri.</p>

         <p class="p">En la princo Ramzes kuniĝis ekstreme kontraŭaj ecoj. Li estis vivega
         kiel leono kaj obstina kiel bovo. Sed krom tio li posedis grandan saĝon
         kaj profundan senton de l' justeco.</p> 

         <p class="p">Vidante, ke la juĝa esploro restas sen rezultato, la princo mem ŝipveturis
         Memfison kaj ordonis malfermi al si la malliberejon.</p>

         <p class="p">Ĝi estis konstruita sur monteto, estis ĉirkaŭita de alta muro kaj konsistis
         el granda nombro de konstruaĵoj ŝtonaj, brikaj kaj lignaj. Ĉi tiuj
         konstruaĵoj estis plejparte nur vestibloj aŭ loĝejoj de l' gardistoj. La
         malliberuloj estis fermitaj en subteraj kavernoj, elhakitaj en kalka
         ŝtonego.</p>

         <p class="p">Kiam la kronprinco transpasis la pordon, li rimarkis areton da virinoj,
         kiuj lavis kaj nutris malliberulon. Ĉi tiu homo, nuda kaj similanta skeleton,
         sidis sur la tero, kun la manoj kaj piedoj en kvar truoj de kvadrata
         tabulo, anstataŭanta katenojn.</p>

         <p class="p">― Ĉu de longe ĉi tiu homo tiel suferas? ― demandis la
           kronprinco.</p>

         <p class="p">― Du monatojn ― respondis la gardisto.</p>

         <p class="p">― Ĉu longe ankoraŭ li devas resti ĉi tie?</p>

         <p class="p">― Unu monaton.</p>

         <p class="p">― Kion li faris?</p>

         <p class="p">― Li insultis oficiston, kolektantan la impostojn.</p>

         <p class="p">La princo sin turnis kaj ekvidis alian areton, konsistantan el virinoj
         kaj infanoj. Inter ili estis maljuna homo.</p>

         <p class="p">― Ĉu ili estas malliberuloj?</p>

         <p class="p">― Ne, via ekscelenco. Tio estas familio, atendanta la kadavron de
         krimulo, kiu estas sufokota... Jen oni kondukas lin en la ĉambron... ―
         diris la gardisto.</p>

         <p class="p">Poste turnante sin al la areto, li diris:</p>

         <p class="p">― Estu paciencaj ankoraŭ unu momenton, karaj homoj, vi tuj ricevos
         la korpon.</p>

         <p class="p">― Ni tre dankas vin, nobla sinjoro, ― respondis la maljunulo, kredeble
         la patro de la krimulo. ― Ni eliris el nia domo hieraŭ vespere, la lino
         restis sur la kampo, kaj jen Nilo leviĝas!...</p>

         <p class="p">La princo paliĝis kaj haltis.</p>

         <p class="p">― Vi scias ― li turnis sin al la gardisto, ― ke mi havas la rajton
         de pardono?</p>

         <p class="p">― Jes, erpatre ― respondis la gardisto sin klinante, kaj poste li aldonis:
         ― Laŭ la leĝoj, kiel rememoro de via vizito en ĉi tiu loko, ho filo
         de suno, devas ricevi malgrandigon de l' puno la krimuloj bone kondutantaj,
         kiuj estis kondamnitaj pro ofendo de la religio aŭ ŝtato. La listo
         de ili estos metita ĉe viaj piedoj dum ĉi tiu monato.</p>

         <p class="p">― Kaj tiu, kiu atendas nun la sufokon, ĉu li ne havas la rajton ricevi
         mian pardonon? </p>

         <p class="p">La gardisto disetendis la manojn kaj kliniĝis silente.</p>

         <p class="p">Ili ekiris antaŭen kaj trapasis kelke da kortoj. En lignaj kaĝoj, sur
         nuda tero, svarmis sur malvasta spaco la kondamnitoj. En unu konstruaĵo
         sonis teruraj krioj: oni batis, por ricevi konfeson.</p>

         <p class="p">― Mi volas vidi la kulpigitajn pri la atako kontraŭ mia domo ― diris
         la kronprinco profunde impresita.</p>

         <p class="p">― Ili estas pli ol cent ― respondis la gardisto.</p>

         <p class="p">― Elektu la plej kulpajn laŭ via opinio kaj esploru ilin en mia ĉeesto.
         Sed mi ne volas, ke ili rekonu min.</p>

         <p class="p">Oni malfermis al la kronprinco la ĉambron, en kiu estis okupita la
         esplora oficisto. La princo ordonis al li resti sur lia seĝo kaj li mem
         sidiĝis post kolono.</p> 

         <p class="p">Baldaŭ komencis aperi, unuope, la kulpigitoj. Ĉiuj estis malgrasaj;
         iliaj haroj kaj barboj kreskis longaj, iliaj okuloj havis esprimon de
         trankvila frenezo.</p>

         <p class="p">― Dutmoze ― diris la oficisto ― rakontu, kiel vi atakis la domon de
         lia ekscelenco, erpatre?</p>

         <p class="p">― Mi diros la veron, kiel ĉe la juĝo de Oziriso. Tio estis vespere en
         la tago, kiam Nilo estis leviĝonta. Mia edzino diras al mi: &quot;Venu,
         patro, ni suriros la monton, de kiu oni povas pli frue vidi la signalon
         en Memfiso.&quot; Ni do suriris la monton, de kiu oni povas pli facile vidi
         la signalon en Memfiso. Tiam al mia edzino proksimiĝis soldato kaj diras:
         &quot;Iru kun mi en ĉi tiun ĝardenon, ni trovos tie vinberojn aŭ eble ion
         ankoraŭ pli bonan.&quot; Mia edzino eniris en la ĝardenon kun la soldato,
         kaj mi terure ekkoleris kaj rigardis al ili trans la muro. Ĉu ili ĵetis
         ŝtonojn en la domon de l' kronprinco? mi ne povas tion diri, ĉar pro la
         arboj kaj mallumo mi povis vidi nenion.</p>

         <p class="p">― Kaj kiel vi povis lasi la edzinon kun la soldato? ― demandis la
         oficisto.</p>

         <p class="p">― Kun la permeso de via ekscelenco, kion mi povis fari? Mi estas
         nur kamparano, kaj li batalisto kaj soldato de lia
         sankteco...</p>

         <p class="p">― Kaj ĉu vi vidis la pastron, kiu parolis al vi?</p>

         <p class="p">― Tio ne estis pastro ― respondis la kamparano per firma tono. 
         ― Tio devis esti la dio Num mem, ĉar li eliris el la trunko de figarbo kaj
         havis ŝafan kapon.</p>

         <p class="p">― Kaj ĉu vi vidis, ke li havis ŝafan kapon?</p>

         <p class="p">― Kun via permeso, mi ne memoras bone, ĉu mi mem vidis aŭ ĉu
         aliaj tiel diris: Miajn okulojn kovris la maltrankvilo pri la
         edzino.</p>

         <p class="p">― Ĉu vi ĵetis ŝtonojn en la ĝardenon?</p>

         <p class="p">― Por kiu mi estus ĵetinta ilin, sinjoro de l' vivo kaj morto. Se mi
         tiam trafus la edzinon, mi farus al mi maltrankvilon por tuta semajno,
         se la soldaton, mi ricevus tian pugnofrapon en la ventron, ke la lango
         elirus. Ĉar mi estas nur kamparano, kaj li soldato de nia sinjoro eterne
         vivanta. </p>

         <p class="p">La kronprinco kliniĝis de post la kolono. Oni forkondukis Dutmoze'on
         kaj enkondukis Anup'on. Tio estis malalta kamparano, sur la
         dorso li havis ankoraŭ cikatrojn de la bastonoj.</p>

         <p class="p">― Diru Anup ― komencis ree la oficisto, ― kiel tio okazis en la atako
         kontraŭ la domo de l' kronprinco?</p>

         <p class="p">― Okulo de la suno ― respondis la kamparano ― vazo de l' saĝeco,
         vi scias plej bone, ke mi ne faris la atakon... Nur venis al mi najbaro
         kaj diras: &quot;Anup, ni iru sur la monton, ĉar Nilo leviĝas.&quot; Kaj mi diras:
         &quot;Ĉu efektive ĝi leviĝas?&quot; Kaj li diras: 
	 &quot;Vi estas pli malsaĝa ol la
         azeno, ĉar la azeno ja aŭdus la muzikon sur la monto, kaj vi
         ne aŭdas.&quot;</p>

         <p class="p">Kaj mi respondas: &quot; Mi estas malsaĝa, ĉar mi ne lernis skribi; sed
         kun via permeso, alia afero estas la muziko, alia la leviĝo de Nilo.&quot; Kaj
         li diras: &quot;Se ne estus la leviĝo, oni ne havus kaŭzon por la ĝojo, muziko
         kaj kantoj.&quot; Ni do iris, mi diras al via justeco, sur la monton, kaj
         tie oni jam dispelis la muzikistojn kaj ĵetis ŝtonojn en la
         ĝardenon...</p>

         <p class="p">― Kiu ĵetis?</p>

         <p class="p">― Mi ne povis distingi. Ili ne havis aspekton de kamparanoj: ĝustadire
         ili similis malpurajn paraŝitojn, kiuj distranĉas la mortintojn por
         enbalzamigo.</p>

         <p class="p">― Ĉu vi vidis la pastron?</p>

         <p class="p">― Kun la permeso de via vigleco, tio ne estis pastro, sed certe ia
         spirito, kiu gardas la domon de l' kronprinco... li vivu
         eterne!...</p>

         <p class="p">― Kial spirito?</p>

         <p class="p">― Ĉar iafoje mi vidis lin, kaj iafoje li ien malaperis.</p>

         <p class="p">― Eble li tiam estis kaŝita en la popolamaso?</p>

         <p class="p">― Sendube la popolamaso iafoje kovris lin. Sed krom tio jen li estis
         pli alta, jen pli malalta.</p>

         <p class="p">― Eble li suriris monteton kaj poste mallevigis?</p>

         <p class="p">― Sendube, li suriris kaj malleviĝis, sed eble li plilongiĝis kaj malplilongiĝis,
         ĉar li estis granda faranto de mirakloj. Apenaŭ li diris: &quot;Tuj
         leviĝos Nilo&quot; kaj en la sama momento Nilo komencis kreski.</p>

         <p class="p">― Ĉu vi ĵetis ŝtonojn, Anup?</p>

         <p class="p">― Kiel mi kuraĝus ĵeti ŝtonojn en la ĝardenon de la
           kronprinco?...
         Mi ja estas simpla kamparano, kaj mia mano sekiĝus ĝis la kubuto pro
         tia malpiaĵo.</p>

         <p class="p">La princo ordonis interrompi la esploradon. Kaj kiam oni elkondukis
         la kulpigitojn, li sin turnis al la oficisto.</p>

         <p class="p">― Do ĉi tiuj homoj apartenas al la plej kulpaj?</p>

         <p class="p">― Vi diris, sinjoro ― respondis la oficisto.</p>

         <p class="p">― En tia okazo oni devas hodiaŭ senprokraste ellasi ilin. Oni ne povas
         malliberigi homojn pro tio, ke ili volis konvinkiĝi, ĉu la sankta Nilo
         leviĝas, aŭ pro tio, ke ili aŭskultis muzikon.</p>

         <p class="p">― Plej alta saĝo parolas per via buŝo, erpatre ― diris la oficisto. 
         ― Oni ordonis al mi trovi la plej kulpajn, mi do elektis tiujn, kiujn mi
         trovis. Sed mi ne havas la povon redoni al ili la liberecon.</p>

         <p class="p">― Kial?</p>

         <p class="p">― Rigardu, via ekscelenco, ĉi tiun keston. Ĝi estas plena de papirusoj,
         sur kiuj estas skribitaj la aktoj de la afero. La juĝisto de Memfiso ĉiutage
         ricevas raportojn pri la rezultatoj de la juĝa esploro kaj transdonas ilin
         al lia sankteco. Kio do fariĝus el la laboro de tiom da instruitaj skribistoj
         kaj grandaj homoj, se oni liberigus la kulpigitojn?</p>

         <p class="p">― Sed ili estas senkulpaj! ― ekkriis la princo.</p>

         <p class="p">― Estis atako, estis do krimo. Kie ekzistas krimo, devas ekzisti
         krimuloj, kaj kiu jam falis en la manojn de la justeco kaj estas enskribita
         en la aktoj, tiu ne povas foriri sen rezultato. En la drinkejo oni trinkas
         kaj pagas; en la foiro oni vendas kaj ricevas la monon; sur la kampo
         oni semas kaj rikoltas; en la tombo oni ricevas la benojn de la mortintaj
         antaŭuloj. Kiel do iu veninte en la juĝejon, povus foriri sen io ajn, kiel
         vojaĝanto, kiu haltas en la mezo de sia vojo kaj turnas la paŝojn al sia
         domo, ne atinginte la celon?</p>

         <p class="p">― Vi saĝe parolas ― respondis la kronprinco. ― Tamen diru al mi,
         ĉu lia sankteco mem ne havus la rajton liberigi ĉi tiujn
         homojn?</p>

         <p class="p">La oficisto krucis la manojn kaj klinis la kapon.</p>

         <p class="p">― Li, egala al dioj, povas fari ĉion, kion li volas: liberigi la kulpigitojn,
         eĉ kondamnitojn; li eĉ povas detrui la aktojn de la afero, kaj tio,
         farita de ordinara homo, estus granda malpiaĵo.</p>

         <p class="p">La princo adiaŭis la juĝiston kaj ordonis al la gardisto doni pli bonan
         nutraĵon al la kulpigitoj pri la atako; la elspezojn li promesis pagi mem.
         Poste incitita li forveturis al la alia bordo de la senĉese plilarĝiĝanta
         rivero kaj iris en la palacon peti la faraonon nuligi la malfeliĉan
         aferon.</p>

         <p class="p">Sed en tiu tago lia sankteco estis okupita per multenombraj religiaj
         ceremonioj kaj per la kunsido kun la ministroj, la kronprinco do ne povis
         lin vidi. Tiam la princo sin turnis al la granda skribisto, kiu, post la
         ministro de la milito, havis plej grandan influon. Ĉi tiu maljuna kortegano,
         pastro de unu el la temploj de Memfiso, akceptis la princon afable,
         sed malvarme. Aŭskultinte ĉion, li respondis:</p>

         <p class="p">― Mi miras, ke via ekscelenco volas maltrankviligi nian sinjoron per
         tiaj aferoj. Tio estas, kvazaŭ vi petus lin ne ekstermi la akridojn, kiuj
         falis sur la kampojn...</p>

         <p class="p">― Sed ĉi tiuj homoj estas senkulpaj!</p>

         <p class="p">― Ni, via ekscelenco, ne povas tion scii, ĉar pri la kulpo decidas la
         leĝo kaj la juĝo. Unu afero estas por mi certa, ke la ŝtato ne povas toleri
         atakojn kontraŭ ies ajn ĝardeno, tiom pli kontraŭ la propraĵo de la
         kronprinco. </p>

         <p class="p">― Vi juste parolas, sed kie estas la kulpaj?... ― demandis la
           princo.</p>

         <p class="p">― Kie ne estas kulpaj, devas esti, almenaŭ, punitaj. Ne la kulpo, sed
         la puno, sekvanta la krimon, instruas la aliajn, ke estas malpermesite
         tion fari.</p>

         <p class="p">― Mi vidas ― interrompis la kronprinco ― ke via ekscelenco ne subtenos
         mian peton ĉe lia sankteco.</p>

         <p class="p">― Saĝo fluas el via buŝo, erpatre ― respondis la altrangulo. ― Neniam
         mi povus doni al mia sinjoro konsilon, kiu malutilus la respekton
         al la leĝa povo...</p>

         <p class="p">La princo revenis hejmen ĉagrenita kaj mirigita. Li sentis, ke oni
         agas maljuste kontraŭ kelkcento da homoj, kaj vidis, ke li ne povas savi
         ilin, same kiel li ne povus liberigi homon, sur kiun falis obelisko aŭ
         kolono de templo.</p>

         <p class="p">― Tro malfortaj estas miaj manoj por levi ĉi tiun konstruaĵon ―
         pensis la princo kun doloranta koro.</p>

         <p class="p">Unuan fojon li eksentis, ke ekzistas ia senfine pli granda forto ol lia
         volo: la ŝtata racio, kiun respektas eĉ la ĉiopova faraono, kaj antaŭ kiu
         devas kliniĝi li, la kronprinco!</p>

         <p class="p">Falis la nokto. Ramzes ordonis al la servistoj akcepti neniun kaj sola
         promenis sur la teraso, meditante.</p>

         <p class="p">― Terura afero!... Tie disiĝis antaŭ mi la nevenkeblaj regimentoj de
         Nitager, kaj tie ĉi ― la gardisto de la malliberejo, la juĝisto kaj la
         granda skribisto baras al mi la vojon... Kio ili estas?... Mizeraj servistoj
         de mia patro (li vivu eterne!), kiu en ĉiu momento povas faligi
         ilin inter la sklavojn kaj sendi en la ŝtonminejojn. Sed kial mia patro
         ne povus liberigi la senkulpajn? La ŝtato ne volas?... Kaj kio estas la
         ŝtato?... Kion ĝi manĝas, kie ĝi dormas, kie estas liaj manoj kaj lia
         glavo, kiun ĉiuj timas?</p>

         <p class="p">Li ekrigardis en la ĝardenon kaj inter la arboj, sur la supro de l' monteto
         ekvidis, la du grandegajn siluetojn de la pilonoj, sur kiuj brulis la
         torĉoj de la gardistoj. La gardistoj neniam dormas ― pensis li, ― la
         pilonoj neniam manĝas, tamen ili estas. Pilonoj, kiuj ekzistas de nememorebla
         tempo, potencaj kiel la estro, kiu konstruis ilin ― Ramzes
         Granda.</p>

         <p class="p">Ekmovi ĉi tiujn konstruaĵojn kaj centojn da similaj; trompi ĉi tiujn
         gardistojn kaj centojn da aliaj, kiuj defendas la sendanĝerecon de
         Egipto; malobei la leĝojn, kiujn lasis Ramzes Granda kaj aliaj potenculoj,
         liaj antaŭuloj ankoraŭ pli grandaj ol li, ― la leĝojn, kiujn dudek
         dinastioj sanktigis per sia respekto...</p>

         <p class="p">En la animo de l' princo, la unuan fojon en lia vivo, aperis malklara,
         sed potenca koncepto pri Ia ŝtato. La ŝtato estas io pli potenca ol la
         templo en Teboj, pli granda ol la piramido de Ĥeops, pli antikva ol la
         piedestalo de Sfinkso, pli fortika ol la granito. En ĉi tiu grandega,
         kvankam nevidebla konstruaĵo, la homoj estas kiel formikoj en fendo
         de ŝtonego, kaj la faraono kiel arĥitekto vojaĝanto, kiu apenaŭ sukcesas
         meti unu ŝtonon en la muro kaj jam devas foriri. Kaj la muroj kreskas
         de generacio al generacio kaj la konstruado daŭras.</p>

         <p class="p">Ankoraŭ neniam, li, la filo de l' reĝo, sentis tiel sian malgrandecon,
         kiel en ĉi tiu momento, kiam lia rigardo vagis tra la nokto super Nilo,
         inter la pilonoj de la faraona kastelo kaj inter la neklaraj, sed potencaj
         siluetoj de la temploj de Memfiso.</p>

         <p class="p">Subite, inter la arboj, kies branĉoj tuŝis la terason,
         eksonis voĉo:</p>

         <p class="p">― Mi konas vian ĉagrenon kaj mi benas vin. La juĝo ne liberigos
         la kulpigitajn kamparanojn. Sed ilia afero povas esti nuligita kaj ili
         revenos en paco hejmen, se la intendanto de via bieno ne subtenos la
         plendon pri la atako.</p>

         <p class="p">― Do mia intendanto plendis antaŭ la juĝo?... ― demandis la mirigita
         princo.</p>

         <p class="p">― Vi diris la veron. Li prezentis ĝin en via nomo. Sed se li ne venos
         en la tribunalon, estos neniu plendanto; kaj kie ne estas plendanto, ne
         estas krimo. </p>

         <p class="p">La arbetoj ekmurmuretis.</p> 

         <p class="p">― Haltu! ― kriis Ramzes ― kiu vi estas?</p>

         <p class="p">Neniu respondis, nur ŝajnis al la princo, ke en la strio de la lumo de
         l' torĉo, brulanta en la unua etaĝo, pasis kiel fulmo nuda kapo kaj
         pantera felo.</p>

         <p class="p">― Pastro?... ― murmuretis la kronprinco. ― Kial li sin
           kaŝas?...</p>

         <p class="p">Sed en la sama momento li ekpensis, ke ĉi tiu pastro povus kare pagi
         por la konsiloj, barantaj la plenumon de l' justeco.</p>
<hr>
<div class="footer"><a href="XII.html">ĈAPITRO XII &gt;&gt;</a></div>
</body>
</html>
