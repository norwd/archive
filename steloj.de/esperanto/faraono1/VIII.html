<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO VIII</title>
</head>
<body background="../bld/papero.jpg">
<div class="header">
<span class="header_left"><a href="VII.html">&lt;&lt; ĈAPITRO VII</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO VIII</h3>

         <p class="first_p">La princo revenis ĉagrenita en sian domon kaj alvokis la
         adjutanton.</p>

         <p class="p">― Vi devas instrui min ― diris Ramzes ― kiel oni trovas
           monon...</p>

         <p class="p">― Ah! ah!... ― ekridis la elegantulo. ― Jen estas scienco, kiun oni
         ne instruas en la plej altaj pastraj lernejoj, sed en kiu mi povus esti
         profeto...</p>

         <p class="p">― Tie oni instruas ne prunti monon ― interrompis la princo.</p>

         <p class="p">― Se mi ne timus malpurigi miajn lipojn per malpiaj vortoj, mi dirus,
         ke multaj pastroj perdas la tempon... Malfeliĉaj homoj, kvankam sanktaj!...
         Ili ne manĝas viandon, kontentiĝas per unu edzino, aŭ tute evitas
         la virinojn kaj... ne scias, kio estas pruntepreni... Mi estas kontenta,
         Ramzes ― predikis Tutmozis, ― ke vi ekkonos ĉi tiun sciencon per miaj
         konsiloj. Jam hodiaŭ vi komprenas, kiajn dolorojn kaŭzas manko de
         l' mono. Homo, kiu bezonas monon, ne havas apetiton, vekiĝas subite
         dum la dormo, rigardas la virinojn kun miro, kvazaŭ
         demandante: &quot;Por kio ili estas kreitaj?...&quot; En plej
         malvarma tempo lia vizaĝo brulas,
         kaj en plej granda varmego, en la dezerto, li sentas frostotremon. Li
         rigardas antaŭen kiel frenezulo, ne aŭdas, kion oni diras al li, iras plej
         ofte en peruko turnita posten kaj forgesinte parfumi ĝin, kaj trankviliĝas
         nur apud kruĉo da forta vino, kaj por ne longa tempo. Ĉar apenaŭ li
         reakiris la sentojn, li ree sentas, ke la tero kvazaŭ malfermiĝas sub liaj
         piedoj...</p>

         <p class="p">― Mi vidas ― daŭrigis la elegantulo ― per via maltrankvila pasado
         kaj senorda svingado de l' manoj, ke en la nuna momento vi sentas
         malesperon pro manko de mono. Sed baldaŭ vi eksentos ion alian,
         kvazaŭ oni demetus de via brusto la grandan sfinkson. Poste lulos vin la
         dolĉa forgeso pri la antaŭaj embarasoj kaj nunaj kreditoroj, kaj poste...
         Ah, feliĉa Ramzes, atendas vin eksterordinaraj surprizoj!... Ĉar kiam
         pasos la templimo, kaj la kreditoroj komencos vin viziti je preteksto
         honori vin, vi estos kiel cervo, persekutata de hundoj, aŭ kiel egipta
         knabino, kiu ĉerpante akvon ekvidos la tuberoplenan dorson de l' krokodilo...</p>

         <p class="p">― Ĉio tio ŝajnas tre gaja ― interrompis Ramzes ridante, ― sed ne
         alportas eĉ unu draĥmon...</p>

         <p class="p">― Ne finu! ― interrompis Tutmozis. ― Tuj mi iros alvoki la fenician
         bankieron Dagonon, kaj hodiaŭ vespere, eĉ se li ne donos al vi ankoraŭ
         monon, vi reakiros la trankvilon.</p>

         <p class="p">Li elkuris, saltis en malgrandan portilon kaj ĉirkaŭita de l' servistoj
         kaj de l' junuloj same senkonsideraj malaperis en la aleoj de l' parko.
         Antaŭ la subiro de l' suno venis en la domon de la kronprinco la
         Feniciano Dagon, la plej granda bankiero de Memfiso. Li estis homo en
         la plej forta aĝo, flava, seka, sed bone konstruita. Li portis bluan
         tunikon, blankan mantelon el delikata ŝtofo, riĉajn proprajn harojn kunigitajn
         per ora ringo kaj grandan, nigran barbon, ankaŭ naturan. Ĉi
         tiuj densaj haroj havis imponantan aspekton apud la perukoj kaj malnaturaj
         barboj de la egiptaj elegantuloj.</p>

         <p class="p">En la loĝejo de la kronprinco svarmis aristokrata junularo. Unuj
         malsupre sin banis kaj oleis, aliaj ludis ŝakojn kaj damojn, aliaj en
         societo de dancistinoj trinkis sur la teraso sub tendoj. La kronprinco ne
         trinkis, ne ludis, ne parolis kun virinoj, sed paŝis sur unu flanko de
         l' teraso, malpacience atendante la Fenicianon. Kiam li ekvidis lin en la
         aleo, en portilo portata de du azenoj, li malsupreniris en la unuan etaĝon,
         kie estis neokupita ĉambro.</p>

         <p class="p">Post momento en la pordo aperis Dagon. Li ekgenuis sur la sojlo kaj
         ekkriis:</p>

         <p class="p">― Mi salutas vin, nova suno de Egipto!... Vivu eterne, kaj via gloro
         atingu la malproksimajn bordojn, kien penetras la feniciaj
         ŝipoj...</p>

         <p class="p">Laŭ ordono de l' princo li leviĝis kaj parolis kun vivplenaj
         gestoj:</p>

         <p class="p">― Kiam la nobla Tutmozis haltis antaŭ mia terdomo (terdomo estas
         mia loĝejo kompare kun viaj palacoj, erpatre!), tia brilo radiis de lia
         vizaĝo, ke tuj mi ekkriis al mia edzino: ― Tamaro, Tutmozis venas ne
         en sia propra nomo, sed de iu pli alta, kiel Libano estas pli alta ol la
         apudmaraj sabloj... Kaj mia edzino demandas: ― Kial vi pensas, ke la
         altranga Tutmozis venas ne en sia propra nomo?... ― Tial, ke li ne
         povas veni kun mono, ĉar li ne havas ĝin, kaj li ne venis por preni
         monon, ĉar mi ne havas ĝin... En tiu momento ni ambaŭ salutis vian
         adjutanton. Kaj kiam li diris al ni, ke vi, vi alta sinjoro deziras dek kvin
         talentojn de via sklavo, mi demandis la edzinon: Tamaro, ĉu mia koro
         ne bone antaŭsentis? ― Dagon, vi estas tiel saĝa, ke vi devus esti
         konsilisto de la kronprinco.</p>

         <p class="p">Ramzes bolis de malpacienco, sed li aŭskultis la bankieron... Li, kiu
         ribelis en la ĉeesto de l' propra patrino kaj de l' faraono.</p>

         <p class="p">― Kiam ni ― daŭrigis la elokventa Feniciano ― konsideris kaj komprenis,
         ke vi, sinjoro, deziras miajn servojn, en nia domo ekregis tia ĝojo,
         ke mi ordonis doni al la servistoj dek kruĉojn da biero, kaj mia edzino
         ordonis, ke mi aĉetu al li novajn orelringojn. Mia ĝojo estis tiel granda,
         ke veturante al vi mi ne permesis al la veturigisto bati la azenojn. Kaj
         kiam miaj malindaj piedoj tuŝis vian plankon, princo, mi demetis de
         mia fingro oran ringon (pli grandan ol tiu, kiun lia ekscelenco Herhor
         donis al Eunana) kaj mi donacis ĉi tiun ringon al la sklavo, kiu verŝis
         akvon sur miajn manojn. Kun permeso de via ekscelenco, de kie estas
         la arĝenta kruĉo, el kiu oni verŝis la akvon?... </p>

         <p class="p">― Ĝin vendis al mi Azario, filo de Gaber, por du talentoj.</p>

         <p class="p">― Hebreo?... Via ekscelenco komercas kun Hebreoj? Kaj kion diros
         pri tio la dioj?...</p>

         <p class="p">― Azario estas komercisto, kiel vi ― respondis la kronprinco.</p>

         <p class="p">Aŭdinte tion, Dagon kunpremis sian kapon per du manoj, komencis
         kraĉi kaj ĝemi:</p>

         <p class="p">― Ho Boal Tammuz!... ho Baalet! ho Astoret!... Azario, la filo de
         Gaber, Hebreo, estas tia komercisto, kiel mi? Ho miaj piedoj, kial vi
         alportis min ĉi tien?... Ho koro, pro kio vi suferas tian doloron kaj
         mokon?... Plej nobla princo ― kriis la Feniciano ― batu min, fortranĉu
         al mi la manon, se mi falsos la oron, sed ne diru, ke Hebreo povas esti
         komercisto. Tiro malaperos, la lokon de Sidono okupos sablo, antaŭ kiam
         Hebreo fariĝos komercisto. Ili povas melki siajn malgrasajn kaprinojn,
         aŭ sub la egipta vipo miksi pajlon kun argilo, sed neniam komerci.
         Tfu!... tfu... malpura popolo de sklavoj!... Rabistoj,
         ŝtelistoj!...</p>

         <p class="p">En la koro de l' princo, oni ne scias kial, ekbolis kolero, sed tuj li
         trankviliĝis. Tio ŝajnis stranga al Ramzes mem, ĉar ĝis nun li neniam
         opiniis necesa sin detenadi.</p>

         <p class="p">― Do ― diris subite la kronprinco, ― ĉu vi pruntos al mi, honesta
         Dagon, dek kvin talentojn?</p>

         <p class="p">― Ho Astoret!... dek kvin talentojn?... Tio estas tiel granda ŝarĝo,
         ke mi devus sidiĝi, por bone pripensi.</p>

         <p class="p">― Sidiĝu do.</p>

         <p class="p">― Por unu talento ― daŭrigis la Feniciano ― komforte sidiĝante sur
         seĝo ― oni povas havi dudek orajn ĉenojn, aŭ sesdek belajn laktantajn
         bovinojn, aŭ dek sklavojn por la laboro, aŭ unu sklavon, kiu scias ludi
         fluton, aŭ pentri, eble eĉ kuraci. Talento estas terura
         riĉaĵo!...</p>

         <p class="p">La okuloj de l' princo ekbrilis.</p>

         <p class="p">― Se do vi ne havas dek kvin talentojn... ― interrompis la
           princo.</p>

         <p class="p">La terurita Feniciano subite deglitis de l' seĝo sur la plankon.
         ― Kiu en ĉi tiu urbo ne havas monon ― ekkriis li ― se vi ordonas,
         filo de l' suno?... Estas vero, ke mi estas mizerulo, kies oro, juveloj kaj
         ĉiuj lubienoj ne valoras vian ekrigardon, princo. Sed se mi rondiros al niaj 
         komercistoj kaj diros, kiu min sendis, antaŭ la morgaŭa tago ni trovos
         dek kvin talentojn, eĉ se ni devus elfosi ilin el la tero. Se vi, erpatre,
         stariĝus antaŭ seka figarbo kaj dirus: &quot;Donu monon!&quot;, la arbo pagus
         tributon. Nur ne rigardu min tiel, filo de Horus, ĉar mi sentas doloron
         en la fundo de l' koro kaj mia prudento malklariĝas ― diris la Feniciano
         per peteganta voĉo.</p>

         <p class="p">― Sidiĝu, sidiĝu... ― diris la princo kun rideto.</p>

         <p class="p">Dagon leviĝis de l' planko kaj ankoraŭ pli komforte sidiĝis
         sur la seĝo.</p>

         <p class="p">― Por kiel longa tempo la princo deziras dek kvin talentojn? ― demandis
         li.</p>

         <p class="p">― Kredeble por unu jaro.</p>

         <p class="p">― Ni diru tuj: por tri jaroj. Nur lia sankteco povus redoni dek kvin
         talentojn en la daŭro de unu jaro, sed ne juna princo, kiu devas ĉiutage
         akcepti gajajn nobelulojn kaj belajn virinojn... Ah! ĉi tiuj virinoj. Ĉu
         estas vero, kun permeso de via ekscelenco, ke vi prenis en vian domon
         Saran, la filinon de Gedeono?</p>

         <p class="p">― Kian procenton vi postulas? ― interrompis la princo.</p>

         <p class="p">― Bagatelon, pri kiu via sankta buŝo ne bezonas paroli. Por dek kvin
         talentojn, vi donos, princo, po kvin talentojn jare, kaj en la daŭro de
         tri jaroj mi mem reprenos ĉion, tiel ke via ekscelenco eĉ ne
         rimarkos...</p>

         <p class="p">― Vi donos al mi hodiaŭ dek kvin talentojn, kaj post tri jaroj vi
         reprenos tridek?</p>

         <p class="p">― La egipta leĝo permesas preni procenton, egalan al la pruntita
         sumo, ― respondis konfuzite Dagon.</p>

         <p class="p">― Ĉu tio ne estas tro multe?</p>

         <p class="p">― Tro multe? ― ekkriis Dagon. ― Ĉiu granda sinjoro havas grandan
         kortegon, grandajn riĉaĵojn kaj pagas nur grandajn procentojn. Mi
         hontus preni malpli de la kronprinco, kaj la princo mem ordonus bati
         min per bastonoj kaj forpeli, se mi kuraĝus preni malpli...</p>

         <p class="p">― Kiam vi alportos la monon?</p>

         <p class="p">― Alporti?... Ho dioj! tion unu homo ne povus fari, mi faros pli
         bone: mi mem pagos ĉiujn elspezojn de l' princo, por ke via ekscelenco
         ne bezonu pensi pri tiaj mizeraj aferoj.</p>

         <p class="p">― Sed ĉu vi konas miajn elspezojn.</p>

         <p class="p">― Mi konas ilin iom ― respondis malzorge la Feniciano. ― Vi volas
         sendi ses talentojn al la orienta armeo; tion faros niaj bankieroj de
         Ĥetem kaj Migdol. Tri talentoj por la glora Nitager kaj tri por la glora
         Patroklo, tion ni plenumos ĉi tie... kaj al Sara kaj al ŝia patro Gedeono
         mi povas pagi per la favulo Azario... Pli bone estos tiel, ĉar ili trompus
         vin en la kalkuloj.</p>

         <p class="p">Ramzes komencis malpacience paŝi en la ĉambro.</p>

         <p class="p">― Mi do devas doni al vi kvitancon je tridek talentoj? ―
           demandis li.</p>

         <p class="p">― Kian kvitancon?... por kio kvitancon?... Kion mi farus kun kvitanco?...
         Vi ludonos al mi viajn bienojn en la nomesoj de Takens, Ses,
         Neha-Ment, Neha-Pehu, Sebt-Het, Habu.</p>

         <p class="p">― Ludoni?... ― diris la princo. ― Tio ne plaĉas al mi.</p>

         <p class="p">― Kiel mi reprenos mian monon, miajn tridek talentojn?...</p>

         <p class="p">― Atendu. Mi devas antaŭe demandi intendanton de miaj grenejoj,
         kiom alportas al mi jare ĉi tiuj bienoj.</p>

         <p class="p">― Por kio via ekscelenco faros tian laboron?... Kion scias via intendanto?...
         Li scias nenion, same certe, kiel mi estas honesta Feniciano.
         Ĉiujare estas alia rikolto kaj alia enspezo... Mi povas perdi en ĉi tiu
         afero, kaj tiam la intendanto nenion redonos al mi.</p>

         <p class="p">― Sed vi vidas, Dagon, ŝajnas al mi, ke ĉi tiuj bienoj donas pli multe
         ol dek talentojn da jara profito.</p>

         <p class="p">― Vi ne volas konfidi al mi? bone! Se vi ordonos, mi povas lasi la
         bienojn de Ses... Vi ne estas ankoraŭ certa pri mia koro? Mi do lasos
         ankoraŭ la bienojn de Sebt-Het... Sed por kio intendanto. Li instruos
         al vi saĝon?... Ho Astoret! mi perdus dormon kaj apetiton, se iu intendanto,
         servisto kaj sklavo, kuraĝus korekti mian grandaniman sinjoron.
         Ĉi tie estas necesa nur skribisto, kiu skribos, ke via ekscelenco ludonas
         al mi por tri jaroj bienojn en tiu kaj tiu nomeso. Kaj
         necesaj estas dek ses atestantoj, ke la princo faris al mi
         tian honoron. Sed por kio la
         servistoj devas scii, ke ilia sinjoro pruntas de mi monon?...</p>

         <p class="p">La tedita kronprinco levis la ŝultrojn.</p>

         <p class="p">― Morgaŭ ― diris li ― alportu la monon kaj alkonduku skribistojn
         kaj atestantojn. Mi ne volas zorgi pri tio.</p>

         <p class="p">― Ah, kiaj saĝaj vortoj! ― ekkriis Dagon. ― Vivu via ekscelenco
         eterne!...</p>
<hr>
<div class="footer"><a href="IX.html">ĈAPITRO IX &gt;&gt;</a></div>
</body>
</html>
