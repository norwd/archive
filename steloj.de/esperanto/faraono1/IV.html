<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO IV</title>
</head>
<body background="../bld/papero.jpg">
<div class="header">
<span class="header_left"><a href="III.html">&lt;&lt; ĈAPITRO III</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO IV</h3>

         <p class="first_p">La kronprinco kaj lia kunulo kuris preskaŭ kvaronon da horo sur la
         ŝtonega dorso de la monteto, de pli kaj pli proksime aŭdante la trumpetojn,
         kiuj pli kaj pli laŭte ludis la alarmon. Fine ili venis al loko, de
         kie per unu ekrigardo oni povis ĉirkaŭpreni la tutan landon.</p>

         <p class="p">Maldekstre kuŝis la ŝoseo, post kiu oni vidis klare la urbon Pi-Bailos,
         la starantajn post ĝi regimentojn de la kronprinco kaj grandan polvan
         nebulon, kiu pendis super la malamiko, marŝanta de l' oriento.
         Dekstre larĝe malfermis sian faŭkon la intermonto, sur kies mezo
         la greka regimento trenis la militajn maŝinojn. Ne malproksime de la
         ŝoseo ĉi tiu intermonto kunfluiĝis kun alia, pli larĝa, kiu iris de la fundo
         de l' dezerto.</p>

         <p class="p">En tiu punkto estis io eksterordinara. La Grekoj kun la maŝinoj staris
         senmovaj ne malproksime de l' punkto de l' kuniĝo de la du intermontoj;
         kaj sur ĉi tiu punkto mem, inter la stabo de l' kronprinco kaj la ŝoseo,
         staris kvar densaj vicoj de iu alia armeo, kvazaŭ kvar bariloj kun 
         superstarantaj brilantaj lancoj.</p>

         <p class="p">Malgraŭ la tre kruta vojo, la princo galope kuris malsupren al sia
         taĉmento, ĝis la loko kie staris la milita ministro,
         ĉirkaŭita de oficiroj.</p>

         <p class="p">― Kio okazis?... ― kriis li minace. ― Kial vi trumpetas alarmon,
         anstataŭ marŝi?</p>

         <p class="p">― Ni estas fortranĉitaj ― diris Herhor.</p>

         <p class="p">― Kiu?... per kiu?...</p>

         <p class="p">― Nia taĉmento, per tri regimentoj de Nitager, kiuj venis el
           la dezerto.</p>

         <p class="p">― Tie do, proksime de la ŝoseo, staras la malamiko?</p>

         <p class="p">― Staras la nevenkebla Nitager mem.</p>

         <p class="p">Ŝajnis, ke en tiu momento la kronprinco freneziĝis. Lia buŝo kurbiĝis,
         la okuloj eliris el la orbitoj. Li eltiris la glavon kaj kurante al la Grekoj
         li kriis per raŭka voĉo:</p>

         <p class="p">― Sekvu min kontraŭ tiuj, kiuj baris al ni la vojon.</p>

         <p class="p">― Vivu eterne, erpatre! ― ekkriis Patroklo, ankaŭ eltirante la
         glavon. ― Antaŭen, idoj de Aĥilo ― li turnis sin al la soldatoj. ― Ni
         montru al la egiptaj bovinistoj, ke ne estas permesite
         haltigi nin!...i</p>

         <p class="p">La trumpetoj ekludis al la atako. La kvar mallongaj, sed rektaj grekaj
         vicoj ekkuris antaŭen. Leviĝis polva nebulo kaj krioj por la honoro de
         Ramzes.</p> 

         <p class="p">Post kelke da minutoj la Grekoj troviĝis antaŭ la egiptaj regimentoj
         kaj haltis ŝanceliĝante.</p>

         <p class="p">― Antaŭen!... ― kriis la kronprinco, kurante kun la glavo en la
         mano.</p>

         <p class="p">La Grekoj mallevis la lancojn. En la kontraŭaj vicoj fariĝis movado,
         trakuris murmuro, kaj la lancoj ankaŭ malleviĝis...</p>

         <p class="p">― Kiuj vi estas, frenezuloj?... ― eksonis potenca voĉo de la kontraŭa
         flanko.</p>

         <p class="p">― La kronprinco!... ― respondis Patroklo.</p>

         <p class="p">Momento da silento.</p>

         <p class="p">― Malfermu la vicojn... ― ripetis la sama potenca voĉo.</p>

         <p class="p">La regimentoj de la orienta armeo malrapide malfermiĝis, kiel peza
         duona pordego, kaj la greka taĉmento trapasis.</p>

         <p class="p">Tiam al la kronprinco proksimiĝis grizhara batalisto en orita armaĵo
         kaj kasko kaj malalte kliniĝinte, diris:</p>

         <p class="p">― Vi venkis, erpatre. Sole granda armeestro tiamaniere eliras el 
         embaraso. </p>

         <p class="p">― Vi estas Nitager, la plej brava el la bravaj!... ― ekkriis la princo.</p>

         <p class="p">En la sama momento venis al ili la milita ministro, kiu aŭdis la 
         interparoladon kaj diris per maldolĉa tono:</p>

         <p class="p">― Kaj se la ĉefestro de via armeo estus same sendisciplina kiel la
         erpatre, kiel ni finus la manovrojn?</p>

         <p class="p">― Lasu la junan bataliston trankvila! ― respondis Nitager. ― Ĉu ne
         sufiĉas, ke li montris leonajn ungegojn, kiel konvenas al ido de 
         faraonoj?...</p>

         <p class="p">Tutmozis, aŭdante kian direkton prenas la interparolado, sin turnis al
         Nitager:</p>

         <p class="p">― Kiamaniere vi estas ĉi tie, granda generalo, kiam viaj ĉefaj fortoj
         troviĝas antaŭ nia armeo?</p>

         <p class="p">― Mi sciis, kiel malzorge marŝas la taĉmento de Memfiso, dum la
         princo kolektas la regimentojn apud Pi-Bailos. Por ridi do mi volis kapti
         vin, junaj sinjoroj... Malfeliĉe por mi, mi renkontis ĉi tie la kronprincon,
         kiu neebligis miajn planojn. Agu tiel ĉiam, Ramzes, kompreneble kontraŭ
         veraj malamikoj.</p>

         <p class="p">― Kaj se, kiel hodiaŭ, li renkontos fortojn, trifoje superantajn la
         liajn?... ― demandis Herhor.</p>

         <p class="p">― Kuraĝa saĝo valoras pli multe, ol la forto ― respondis la maljuna
         generalo. ― La elefanto estas kvindekfoje pli forta ol la homo, tamen
         ĝi cedas al li aŭ pereas de lia mano.</p>

         <p class="p">Herhor aŭskultis atente.</p>

         <p class="p">Oni juĝis la manovrojn finitaj. La kronprinco akompanata de la ministro
         kaj de la kapitanoj forrajdis al la armeo apud Pi-Bailos, salutis
         la veteranojn de Nitager kaj adiaŭis siajn regimentojn, ordonante al ili
         iri orienton kaj dezirante al ili sukceson.</p>

         <p class="p">Poste, ĉirkaŭita de granda sekvantaro li reiris sur la ŝoseo Memfison,
         meze de l' popolamasoj de la lando Gosen, kiuj en festaj vestoj kaj kun
         verdaj branĉoj en la manoj salutis la venkinton.</p>

         <p class="p">Kiam la vojo turniĝis al la dezerto, la amaso maldensiĝis, kaj kiam ili
         venis al la loko, kie la stabo de l' kronprinco pro la skaraboj eniris en la
         intermonton, neniu plu estis sur la ŝoseo.</p>

         <p class="p">Tiam Ramzes faris signon al Tutmozis kaj montrante al li la nudan
         monteton, murmuretis:</p>

         <p class="p">― Vi iros tien, al Sara...</p>

         <p class="p">― Mi komprenas.</p>

         <p class="p">― Kaj vi diros al ŝia patro, ke mi donas al li bienon apud
           Memfiso.</p>

         <p class="p">― Mi komprenas. Postmorgaŭ vi havos ŝin.</p>

         <p class="p">Post ĉi tiu interŝanĝo de opinioj, Tutmozis revenis al la armeo, marŝanta
         post la sekvantaro, kaj malaperis.</p>

         <p class="p">Preskaŭ kontraŭ la intermonto, en kiun matene enveturis la militaj
         maŝinoj, kelke da paŝoj de la ŝoseo kreskis ne granda, kvankam maljuna
         tamarindo. En ĉi tiu loko haltis la avangardo de la princa
         sekvantaro.</p>

         <p class="p">― Ĉu ni ree renkontos skarabojn? ― demandis kun rido la
           kronprinco.</p>

         <p class="p">― Ni vidos ― respondis Herhor.</p>

         <p class="p">Efektive ili ekvidis: sur la malforta arbo pendis nuda homo.</p>

         <p class="p">― Kion tio signifas? ― demandis la princo ekscitita.</p>

         <p class="p">La adjutantoj kuris al la arbo kaj rekonis la maljunan kamparanon,
         kies kanalon la armeo ŝutplenigis.</p>

         <p class="p">― Prave li pendigis sin! ― kriis inter la oficiroj Eunana. ― Ĉu vi
         kredus, ke ĉi tiu mizera sklavo kuraĝis kapti lian ekscelencon, la 
         ministron je la piedoj!...</p>

         <p class="p">Ramzes, aŭdinte tion, haltigis la ĉevalon. Li desaltis kaj proksimiĝis
         al la funebra arbo.</p>

         <p class="p">La kamparano pendis kun la kapo etendita antaŭen; lia buŝo estis
         larĝe malfermita, la manplatoj turnitaj al la rigardantoj, la okuloj 
         teruritaj. Li havis aspekton de homo, kiu volas ion diri, sed al kiu 
         ekmankis la voĉo.</p>

         <p class="p">― Malfeliĉa! ― eksopiris la princo kun kompato.</p>

         <p class="p">Reveninte al la sekvantaro, li ordonis, ke oni rakontu al li la historion
         de la kamparano, kaj poste longe rajdis silenta. Antaŭ la okuloj li havis
         senĉese la bildon de la memmortiginto, kaj en lian koron penetris la
         sento, ke maljuste, terure maljuste oni agis kontraŭ la malestimata
         sklavo. Tiel maljuste, ke pri tio povis mediti eĉ li, la filo kaj heredonto
         de l' faraonoj.</p>

         <p class="p">La varmego estis mortiga, la polvo sekigis la akvon kaj pikis la
         okulojn de l' homoj, kaj bestoj. Oni haltigis la taĉmenton por mallonga
         ripozo, kaj dume Nitager daŭrigis la interparoladon kun la
         ministro.</p>

         <p class="p">― Miaj oficiroj ― diris la maljuna generalo ― ne rigardas sub la
         piedojn, sed antaŭen. Kaj eble tial neniam surprizis min
         malamiko.</p>

         <p class="p">― Via ekscelenco rememorigis al mi per viaj vortoj, ke mi devas pagi
         ŝuldojn ― respondis Herhor kaj ordonis, ke kolektiĝu la oficiroj kaj
         soldatoj, kiuj estis apude.</p>

         <p class="p">― Kaj nun ― diris la ministro ― alvoku Eunanan.</p>

         <p class="p">La oficiro, kovrita de amuletoj, aperis tiel rapide, kvazaŭ li jam de
         longe estus atendinta la alvokon. Sur lia vizaĝo brilis ĝojo, malfacile
         haltigata de la humileco.</p>

         <p class="p">Herhor, ekvidinte antaŭ si Eunanan, komencis:</p>

         <p class="p">― Per la volo de lia sankteco post la fino de la manovroj la plej alta
         komando revenas en miajn manojn.</p>

         <p class="p">La ĉeestantoj klinis la kapojn.</p>

         <p class="p">― Antaŭ ĉio mi devas uzi ĉi tiun povon por la aferoj de l' justeco.
         La oficiroj komencis rigardi unu alian.</p>

         <p class="p">― Eunana ― daŭrigis la ministro ― mi scias, ke vi estis ĉiam unu
         el plej diligentaj oficiroj.</p>

         <p class="p">― La vero parolas per via buŝo, nobla sinjoro ― respondis
           Eunana.</p>

         <p class="p">― Kiel palmo atendas roson, tiel mi la ordonojn de l' estroj. Kaj se mi
         ne ricevas ilin, mi estas kiel orfo, vane serĉanta vojon en la dezerto.
         La oficiroj de Nitager, kovritaj de cikatroj, mire aŭskultis la fluan
         elokventecon de Eunana kaj pensis: &quot;Ĉi tiu estos levita super
         aliajn&quot;.</p>

         <p class="p">― Eunana ― parolis la ministro ― vi estas ne nur diligenta, sed
         ankaŭ pia; ne nur pia, sed ankaŭ vigla, kiel ibiso ĉe la bordo de l' rivero.
         La dioj verŝis sur vin ĉiujn favorojn: ili donis al vi serpentan prudenton
         kaj okulojn de vulturo.</p>

         <p class="p">― Pura vero fluas el la buŝo de via ekscelenco ― intermetis
           Eunana.</p>

         <p class="p">― Se mi ne posedus mian penetrantan vidadon, mi ne estus rimarkinta
         la du sanktajn skarabojn... </p>

         <p class="p">― Jes ― interrompis la ministro, ― kaj vi ne estus savinta mian
         armeon de malpia ago. Por via servo, imitinda de ĉiu plej pia Egipto,
         mi donas al vi...</p>

         <p class="p">La ministro demetis de l' fingro oran ringon.</p>

         <p class="p">― Mi donas al vi ĉi tiun ringon kun la nomo de l' diino Mut, kies 
         favoro kaj prudento akompanos vin ĝis la fino de via surtera migrado, 
         se vi meritos ilin. </p>

         <p class="p">Lia ekscelenco etendis la ringon al Eunana, kaj la ĉeestantoj laŭte
         aklamis la gloron de l' faraono kaj brue skuis la armilojn.</p>

         <p class="p">Ĉar la ministro restis senmova, Eunana ankaŭ ne foriris kaj atente 
         rigardis liajn okulojn, kiel fidela hundo, kiu ricevinte el la mano de
         l' mastro unu pecon, svingas la voston kaj atendas.</p>

         <p class="p">― Kaj nun ― rekomencis la ministro ― konfesu, Eunana, kial vi ne
         diris, kien foriris la kronprinco, kiam la armeo pene marŝis tra la 
         intermonto?... Via ago estis malbona, ĉar ni devis trumpeti alarmon, kiam
         la malamiko estis proksime...</p>

         <p class="p">― Dioj estas miaj atestantoj, ke mi sciis nenion pri la nobla princo ―
         respondis Eunana kun miro.</p>

         <p class="p">Herhor skuis la kapon.</p>

         <p class="p">― Ne eble estas, ke homo kiu, kiel vi, vidas sanktajn skarabojn en la
         sablo en interspaco de kelkdeko da paŝoj, ne rimarkis tiel grandan 
         personon, kiel la kronprinco.</p>

         <p class="p">― Vere mi ne vidis! ― sin senkulpigis Eunana, frapante sian
           bruston.</p>

         <p class="p">― Cetere neniu ordonis al mi observi la princon.</p>

         <p class="p">― Ĉu mi ne liberigis vin de la komando de l' avangardo?... Ĉu mi
         donis al vi ian okupon? ― demandis la ministro. ― Vi estis tute libera,
         ĝuste kiel homo, destinita por observi gravajn aferojn. Kaj ĉu vi plenumis
         vian taskon?... Vere, por tia kulpo dum la milito vi devus morti...
         La malfeliĉa oficiro paliĝis.</p>

         <p class="p">― Sed mi havas por vi patran koron, Eunana ― diris la altrangulo -,
         kaj memorante la grandan servon, kiun vi faris al la armeo rimarkinte
         la simbolojn de la sankta suno, la skarabojn, mi elektas por vi punon ne
         kiel severa ministro; sed kiel indulga pastro. Vi ricevos
         kvindek bastonbatojn.</p>

         <p class="p">― Via ekscelenco...</p>

         <p class="p">― Eunana, vi sciis esti feliĉa, estu nun brava kaj akceptu ĉi tiun 
         malgrandan admonon, kiel konvenas al oficiro de l' armeo de
         lia sankteco.</p>

         <p class="p">Apenaŭ finis Herhor, jam la pli altrangaj oficiroj kuŝigis Eunanan en
         oportuna loko, apud la ŝoseo. Poste unu sidiĝis sur lia nuko, alia sur la
         femuroj kaj du aliaj kalkulis sur lia nuda korpo kvindek flekseblajn
         kanojn.</p>

         <p class="p">Li sentima batalisto ne ekĝemis, li eĉ kantis soldatan kanton, kaj post
         la ceremonio volis leviĝi sen helpo. Sed liaj doloraj piedoj rifuzis obei al
         li. Li falis, la vizaĝo en la sablo, kaj oni devis transporti lin Memfison en
         durada veturilo, sur kiu kuŝante kaj ridetante al la soldatoj, li meditis,
         ke ne tiel rapide ŝanĝiĝas la vento en Malsupra Egipto, kiel la fortuno
         de malfeliĉa oficiro.</p>

         <p class="p">Kiam post mallonga halto, la taĉmento de la kronprinco ekmarŝis
         antaŭen, Herhor sidiĝis sur ĉevalon kaj rajdante apud lia ekscelenco
         Nitager, parolis kun li pri la aziaj popoloj kaj precipe pri la vekiĝo de
         Asirianoj.</p>

         <p class="p">Tiam du servistoj de la ministro: la adjutanto portanta la ventumilon
         kaj la skribisto Pentuer ankaŭ komencis interparoladon.</p>

         <p class="p">― Kion vi pensas pri la aventuro de Eunana? ― demandis la
           adjutanto.</p>

         <p class="p">― Kaj kion vi pensas pri la kamparano, kiu sin pendigis? ― demandis
         la skribisto.</p>

         <p class="p">― Ŝajnas al mi, ke por la kamparano la hodiaŭa tago estas la plej
         bona, kaj la ŝnuro ĉirkaŭ la kolo la plej mola, kiun li renkontis dum sia
         vivo ― respondis la adjutanto. Mi pensas ankaŭ, ke de nun Eunana tre
         zorge observos la kronprincon.</p>

         <p class="p">― Vi eraras ― diris Pentuer. ― Eunana neniam plu rimarkos skarabon,
         eĉ, tiel grandan kiel bovo. Koncerne la kamparanon, ĉu vi ne
         opinias, ke lia vivo estis tre malfeliĉa, tre malfeliĉa sur la sankta
         egipta tero?</p>

         <p class="p">― Vi ne konas la kamparanojn, jen kial vi tiel parolas...</p>

         <p class="p">― Kaj kiu konas ilin pli bone?... ― respondis malgaje la skribisto. 
         ― Ĉu mi ne kreskis inter ili?... Ĉu mi ne vidis, kiel mia patro fosis kaj
         purigis kanalojn, semis, rikoltis kaj, antaŭ ĉio, ― kiel li pagis la impostojn?
         Oh, vi ne scias, kia estas la sorto de l' kamparano en
         Egipto!</p>

         <p class="p">― Sed mi scias ― respondis la adjutanto ― kia estas la sorto de
         l' fremdulo. Mia praavo aŭ prapraavo estis unu el potenculoj inter Ĥiksoj,
         sed restis ĉi tie, ĉar li ekamis la teron. Kaj kion vi diros: ne nur oni
         forprenis de li la bienojn, sed ankoraŭ sur mi pezas la makulo de la
         deveno! Vi mem vidas, kion mi devas toleri de la aŭtoĥtonaj Egiptanoj,
         kvankam mi havas altan rangon. Kiel do min povas kortuŝi la sorto de
         l' egipta kamparano, kiu vidante mian flavan vizaĝon, ne malofte murmuras
         sub la nazo: &quot;Idolisto!... fremdulo!...&quot; La kamparano estas nek
         idolisto, nek fremdulo.</p>

         <p class="p">― Li estas nur sklavo ― intermetis la skribisto. ― Sklavo, kiun oni
         edzigas, eksedzigas, batas, vendas, iafoje mortigas, kaj al kiu oni ĉiam
         ordonas labori, promesante favore, ke eĉ en la alia mondo li
         estos sklavo.</p>

         <p class="p">La adjutanto levis la ŝultrojn.</p>

         <p class="p">― Vi estas stranga, malgraŭ via saĝo! ― diris li. ― Vi ja vidas, ke
         ĉiu el ni okupas postenon ― malaltan, malpli malaltan aŭ tre malaltan,
         sur kiu li devas labori. Ĉu vin ĉagrenas tio, ke vi ne estas faraono kaj ke
         via tombo ne estos piramido?... Vi tute ne pensas pri tio, ĉar vi komprenas,
         ke tia estas la ordo de l' mondo. Ĉiu plenumas sian devon: la bovo
         plugas, la azeno portas la vojaĝantojn, mi ventumas lian ekscelencon, vi
         pensas kaj memoras por li kaj la kamparano kulturas la teron kaj pagas
         la impostojn. Ĉu ne estas do indiferente por ni, ke ia bovo naskiĝas
         Apiso, kiun oni honoras, kaj ia homo naskiĝas faraono aŭ
         nomarĥo?</p>

         <p class="p">― Oni detruis al tiu kamparano lian dekjaran laboron... ― murmuretis
         Pentuer.</p>

         <p class="p">― Kaj ĉu vian laboron ne detruas la ministro?... ― demandis la adjutanto.
         ― Kiu scias, ke vi regas la ŝtaton, ne lia ekscelenco
         ― Herhor?...</p>

         <p class="p">― Vi eraras ― diris la skribisto ― li efektive regas. Li havas la povon,
         la volon, mi nur la scion... Cetere, oni ne batas min, nek vin, kiel tiun
         kamparanon...</p>

         <p class="p">― Sed oni batis Eunanan, kaj ni ankaŭ povas ion ricevi. Oni do devas
         esti kuraĝa kaj ĝui la sorton, kiun oni destinis por la homo. Tiom pli, ke
         kiel vi scias, nia animo, la senmorta Ka, puriĝante iom post iom, suriras
         pli kaj pli altajn ŝtupojn kaj post miloj aŭ milionoj da jaroj perdiĝas,
         disfluiĝas kune kun la animoj de l' faraonoj kaj sklavoj; eĉ kune kun la
         dioj en la sennoma, ĉiopova patro de la vivo.</p>

         <p class="p">― Vi parolas kiel pastro ― respondis Pentuer maldolĉe. ― Mi, ne vi,
         devus posedi tian serenecon!... Sed anstataŭe mi havas doloron en la
         animo, ĉar mi sentas la mizeron de milionoj da estaĵoj...</p>

         <p class="p">― Kiu devigas vin?</p>

         <p class="p">― Miaj okuloj kaj mia koro. Ĝi estas kiel valo inter montoj, kiu ne
         povas silenti, kiam ĝi aŭdas krion, kaj respondas per eĥo.</p>

         <p class="p">― Kaj mi diras al vi, Pentuer, ke vi pensas tro multe pri danĝeraj
         aferoj. Oni ne povas senpune paŝi sur la deklivoj de l' orientaj montoj,
         ĉar ĉiuminute oni povas rulfali; nek vagi en la okcidenta dezerto, kie
         kuras malsataj leonoj kaj furiozas la ĥamsino.</p>

         <p class="p">Dume la brava Eunana, kuŝante en la veturilo, kiu nur duobligis liajn
         dolorojn, postulis manĝaĵon kaj trinkaĵon, por montri, kiel brava li estas.
         Kaj kiam li formanĝis sekan kukon frotitan per ajlo kaj eltrinkis acidan
         bieron el longforma vazo, li petis la veturigiston, ke li forpelu muŝojn de
         lia vundita korpo.</p>

         <p class="p">Kuŝante tiel sur sakoj kaj pakoj, en krakanta veturilo, la vizaĝo turnita
         al la tero, la malfeliĉa Eunana komencis per ĝemanta voĉo kanti la 
         malfacilan sorton de malaltranga oficiro:
         &quot;Kial vi diras, ke estas pli bone esti oficiro ol skribisto? Venu kaj
         rigardu miajn bluajn striojn kaj fenditan korpon kaj dume mi rakontos
         al vi la historion de l' turmentata oficiro.&quot;</p>

	 <p class="p">Mi estis ankoraŭ juna knabo, kiam oni alportis min en la soldatejon.
         Por la matenmanĝo mi ricevadis pugnon en la ventron tiel forte, ke tio
         naŭzis min, por la tagmanĝo pugnon en la okulon tiel, ke mia buŝo
         fendiĝis, kaj vespere mia kapo jam estis kovrita de vundoj kaj preskaŭ
         frakasita.</p>

	 <p class="p">Venu, mi rakontos al vi, kiel mi vojaĝis Sirion. Mi devis porti la
         manĝaĵon kaj trinkaĵon sur miaj ŝultroj, ŝarĝita kiel azeno. Mia kolo
         rigidiĝis, kiel kolo de azeno, kaj la vertebroj krakis. Mi trinkis putran
         akvon kaj antaŭ la malamiko mi estis kvazaŭ kaptita birdo.</p>

         <p class="p">Mi revenis Egipton, sed tie mi estas kiel arbo, kiun mordas vermo.
         Pro plej malgranda bagatelo oni kuŝigas min sur la tero kaj batas kiel
         papiruson, tiel ke mi estas preskaŭ rompita de la bastonoj. Mi estas
         malsana kaj mi devas kuŝi, oni devas min veturigi, kaj dume mia servisto
         ŝtelas mian mantelon kaj forkuras...</p>

         <p class="p">Tial, ho skribisto, ŝanĝu vian opinion pri la feliĉo de l'
         oficiro. 
  [<i>Aŭtentika</i>]
</p>

         <p class="p">Tiel kantis la brava Eunana, kaj lia kanto, plena de larmoj, postvivis
         la egiptan regnon.</p>
<hr>
<div class="footer"><a href="V.html">ĈAPITRO V &gt;&gt;</a></div>
</body>
</html>
