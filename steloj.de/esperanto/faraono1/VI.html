<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO VI</title>
</head>
<body background="../bld/papero.jpg">
<div class="header">
<span class="header_left"><a href="V.html">&lt;&lt; ĈAPITRO V</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO VI</h3>

         <p class="first_p">Oni eniradis en la palacon de l' faraono en Memfiso tra pordego inter
         du kvinetaĝaj turoj aŭ pilonoj. La eksteraj muroj de ĉi tiuj konstruaĵoj
         el griza sabloŝtono de la malsupro ĝis la tegmento estis kovritaj per
         skulptaĵoj.</p>

         <p class="p">Sur la supro de la pordego oni vidis la insignon aŭ la simbolon de
         l' ŝtato: globon kun flugiloj, de post kiu elrigardis du serpentoj. Pli malalte
         sidis vico da dioj, al kiuj la faraonoj faris oferojn. Sur la flankaj
         kolonoj ankaŭ estis skulptitaj dioj en kvin vicoj, unu super alia, kaj sub
         ili hieroglifaj surskriboj.</p>

         <p class="p">Sur la muroj de ĉiu pilono la ĉefan lokon okupis skulptaĵo de Ramzes
         Granda, kiu en unu mano havis levitan hakilon kaj per la alia tenis je la
         haroj aron da homoj, ligitajn en faskon kvazaŭ petroselo. Super la reĝo
         ankaŭ sidis du vicoj da dioj, unu super la alia; ankoraŭ pli alte vico
         da homoj portantaj oferojn, kaj sub la pinto de l' pilonoj ― bildoj de
         flugilaj serpentoj, intermiksitaj kun bildoj de skaraboj.</p>

         <p class="p">Ĉi tiuj kvinetaĝaj pilonoj, kun muroj mallarĝiĝantaj supren, ĉi tiu
         trietaĝa pordego, kiu kunigis ilin, la skulptaĵoj, kies malgaja fantazio
         miksis kruelecon kun pieco, faris premegan impreson. Ŝajnis, ke estas
         malfacile eniri tien, ne eble eliri, kaj malfeliĉo ― vivi.</p>

         <p class="p">Tra la pordo, antaŭ kiu staris la armeo kaj amaso da simplaj oficistoj,
         oni eniradis en la korton, ĉirkaŭitan de portikoj, apogitaj sur unuetaĝaj
         kolonoj. Tio estis hela malgranda ĝardeno, en kiu oni kulturis malgrandajn
         aloojn, palmojn, oranĝarbojn kaj cedrojn en vazoj, ĉiuj estis
         ordigitaj en vicoj laŭ la kresko. En la mezo ŝprucis fontano; la vojetoj
         estis surŝutitaj per kolora sablo.</p>

         <p class="p">Ĉi tie sub la portikoj sidis aŭ promenis altrangaj oficistoj de l' ŝtato,
         mallaŭte murmuretante.</p>

         <p class="p">El la korto, tra alta pordo, oni eniradis en salonon, apogitan sur dek du
         trietaĝaj kolonoj. La ĉambrego estis granda, sed ŝajnis malvasta pro la
         dikeco de la kolonoj. Lumigis ĝin malgrandaj fenestroj en la muroj
         kaj granda ortangula truo en la plafono. Malvarmo de l' ombro regis
         tie, kaj preskaŭ krepusko, kiu tamen ne malhelpis vidi la flavajn murojn
         kaj kolonojn kovritajn per pentraĵoj en vicoj, unu super la alia. Supre
         folioj kaj floroj, pli malsupre dioj, sube homoj, portantaj iliajn statuojn
         aŭ farantaj oferojn, kaj inter ĉi tiuj grupoj linioj de hieroglifoj. Ĉio ĉi
         estis pentrita per klaraj, preskaŭ tranĉantaj koloroj: verda, ruĝa kaj
         blua.</p>

         <p class="p">En ĉi tiu salono, sur la mozaika planko staris silente, en blankaj vestoj
         kaj nudpiede, la pastroj, la plej altaj oficistoj de l' 
	 ŝtato, la milita ministro
         Herhor kaj la militistestroj: Nitager kaj Patroklo, alvokitaj de la
         faraono.</p>

         <p class="p">Lia sankteco Ramzes XII, kiel ĉiam antaŭ la konsilo, faris oferojn al
         la dioj en sia kapelo. Tio daŭris sufiĉe longe. Ĉiumomente el la pli 
         malproksimaj salonoj alkuris iu pastro aŭ oficisto, komunikante detalojn
         pri la diservo.</p>

         <p class="p">― La sinjoro jam rompis la sigelon de la kapelo... Li jam lavas la 
         dion... Li jam vestas lin... Li jam fermis la pordon.</p>

         <p class="p">La vizaĝoj de la ĉeestantoj, malgraŭ ilia alta rango, ŝajnis 
         maltrankvilaj kaj malgajaj. Nur Herhor estis indiferenta, Patroklo 
         senpacienca, kaj Nitager de tempo al tempo rompis la solenan silenton
         per sia potenca voĉo. Post ĉiu nekonvena diro de la maljuna generalo, 
         la korteganoj moviĝis, kiel timigitaj ŝafinoj, kaj poste rigardis unu alian, 
         kvazaŭ dirante:</p>

         <p class="p">&quot;Tio estas maldelikatulo, la tutan vivon li persekutas barbarojn, oni
         do povas pardoni al li...&quot;</p>

         <p class="p">En la pli malproksimaj ĉambroj eksonis sonoriloj kaj ektintis armiloj.
         En la salonon eniris en du vicoj deko da gvardiistoj en oritaj kaskoj
         kaj kirasoj, kun nudaj glavoj, poste du vicoj de pastroj, kaj fine la 
         faraono, portata sur trono, ĉirkaŭita de nuboj de bonodorfumo.</p>

         <p class="p">La estro de Egipto, Ramzes XII estis homo preskaŭ sesdekjara, kun
         velkinta vizaĝo. Li havis blankan togon, sur la kapo ruĝe-blankan kufon
         kun ora serpento, en la mano longan bastonon.</p>

         <p class="p">Kiam la faraono aperis, ĉiuj falis sur la vizaĝon. Nur Patroklo, kiel
         barbaro, kontentiĝis per profunda saluto, kaj Nitager ekgenuis sur unu
         genuo, sed tuj leviĝis.</p>

         <p class="p">La portilo haltis antaŭ baldakeno, sub kiu staris alte ebona trono. La
         faraono malrapide eliris el la portilo, momenton rigardis la ĉeestantojn,
         kaj poste sidiĝinte sur la trono fiksis la okulojn sur la kornico de l' 
         salono, kie estis pentrita roza globo kun bluaj flugiloj kaj verdaj
         serpentoj.</p>

         <p class="p">Dekstre de l' faraono stariĝis la ĉefa skribisto, maldekstre la juĝisto
         kun bastono, ambaŭ en grandegaj perukoj. Post signo, farita de l'
         juĝisto, ĉiuj sidiĝis aŭ ekgenuis sur la planko, kaj la skribisto sin turnis
         al la faraono:</p>

         <p class="p">― Nia sinjoro kaj potenca estro! Via servisto Nitager, la granda
         gardisto de la orienta limo, venis por honori vin kaj alportis la tributon
         de la venkitaj popoloj: vazon el verda ŝtono plenan de oro, tricent bovojn,
         cent ĉevalojn kaj bonodoran lignon Teŝep.</p>

         <p class="p">― Tio estas mizera tributo, mia sinjoro ― diris Nitager. ― Verajn
         trezorojn ni trovis nur sur la bordoj de Eŭfrato, kie al la malhumilaj,
         kvankam ankoraŭ malfortaj reĝoj oni devas rememorigi la tempojn de
         Ramzes Granda.</p>

         <p class="p">― Respondu al mia servisto Nitager ― diris la faraono al la skribisto
         ― ke liaj vortoj estos atente konsideritaj. Kaj nun demandu lin, kia
         estas lia opinio pri la militaj kapabloj de mia filo kaj heredonto, kontraŭ
         kiu li havis la honoron batali apud Pi-Bailos?</p>

         <p class="p">― Nia estro, sinjoro de naŭ popoloj, demandas vin, Nitager... ― komencis
         la skribisto.</p>

         <p class="p">Subite ― imagu la skandalon ― la generalo interrompis maldelikate:</p>

         <p class="p">― Mi mem aŭdas, kion diras mia sinjoro... Kiam li sin turnas al mi,
         nur la kronprinco, ne vi, granda skribisto, povus esti lia
         buŝo.</p>

         <p class="p">La skribisto terurite ekrigardis la trobravan, sed la faraono
         diris:</p>

         <p class="p">― Mia fidela servisto, Nitager, estas prava.</p>

         <p class="p">La ministro de la milito kliniĝis.</p>

         <p class="p">Nun la juĝisto anoncis al ĉiuj ĉeestantoj: al la pastroj, oficistoj kaj
         gvardiistoj, ke ili povas eliri en la korton, kaj li mem kun la skribisto,
         kliniĝinte antaŭ la trono, unuaj forlasis la salonon. Restis nur la faraono,
         Herhor kaj la du generaloj.</p>

         <p class="p">― Klinu viajn orelojn, estro, kaj aŭskultu miajn plendojn ― komencis
         Nitager. ― Hodiaŭ matene, la pastro oficisto, kiu laŭ via ordono venis
         olei miajn harojn, diris al mi, ke irante al vi mi demetu la sandalojn en 
         la vestiblo. Sed estas ja afero konata ne nur en Supra kaj Malsupra
         Egipto, sed eĉ ĉe Ĥetoj, Libianoj, Fenicianoj kaj en la lando Punt, ke
         antaŭ dudek jaroj vi permesis al mi aperadi antaŭ vi en
         sandaloj.</p>

         <p class="p">― Vi diras la veron ― diris la faraono. ― Diversaj malordoj englitis
         en mian kortegon.</p>

         <p class="p">― Ordonu nur, reĝo, kaj miaj veteranoj tuj faros ordon... ― rapidis
         diri Nitager.</p>

         <p class="p">La milita ministro faris signon. Enkuris kelke da servistoj: unu alportis
         la sandalojn kaj piedvestis Nitageron, aliaj starigis antaŭ la trono
         multekostajn taburetojn por la ministro kaj generaloj.</p>

         <p class="p">Kiam la tri altranguloj sidiĝis, la faraono demandis:</p>

         <p class="p">― Diru al mi, Nitager, ĉu vi kredas, ke mia filo estos bona militestro?...
         Sed parolu sincere?</p>

         <p class="p">― Per Amon de Teboj, per la gloro de miaj antaŭuloj, en kiuj fluis
         reĝa sango, mi ĵuras, ke Ramzes, via heredonto, estos granda militestro,
         se la dioj permesos al li ― respondis Nitager. ― Li estas
         ankoraŭ juna knabo, preskaŭ infano, tamen kun granda lerteco
         li kolektis la regimentojn,
         armis per ĉio kaj faciligis ilian marŝon. Sed plej multe plaĉis 
         al mi, ke li ne perdis la kapon, kiam mi baris al li la vojon, sed 
         ekkondukis la siajn al la atako. Li estos granda militestro kaj venkos
         Asirianojn, kiujn oni devas venki hodiaŭ, se ni ne volas, ke niaj nepoj
         vidu ilin sur la bordoj de Nilo.</p>

         <p class="p">― Kion vi diras pri tio Herhor? ― demandis la faraono.</p>

         <p class="p">― Koncerne Asirianojn, mi pensas, ke Nitager tro frue ĉagreniĝas 
         pro ili. Ni estas ankoraŭ malsanaj post la lastaj militoj kaj ni devas
         plifortiĝi, antaŭ kiam ni komencos novan bataladon ― diris la
         ministro.</p> 

         <p class="p">― Koncerne la kronprincon, Nitager prave diras, ke la junulo posedas
         la ecojn de l' estro: li estas ruza kiel vulpo kaj atakema kiel leono. 
         Tamen li faris hieraŭ multe da eraroj...</p>

         <p class="p">― Kiu el ni ne faris ilin?... ― intermetis Patroklo, ĝis nun silentanta.</p>

         <p class="p">― La kronprinco ― daŭrigis la ministro ― saĝe kondukis la ĉefan
         korpuson, sed li malzorgis sian stabon, jen kial ni marŝis tiel malrapide
         kaj senorde, ke Nitager povis bari al ni la vojon...</p>

         <p class="p">― Eble Ramzes kalkulis je via ekscelenco? ― demandis Nitager.</p>

         <p class="p">― En la administrado kaj milito oni devas kalkuli je neniu: unu sola 
         nerimarkita ŝtoneto povas faligi nin ― diris la ministro.</p>

         <p class="p">― Se via ekscelenco ne estus depuŝinta nian kolonon de la ŝoseo pro 
         iaj skaraboj...</p>

         <p class="p">― Vi estas, ekscelenco, fremdulo kaj idolisto ― respondis Herhor 
         ― kaj tial vi tiel parolas. Ni Egiptanoj komprenas, ke kiam la popolo kaj 
         soldatoj ĉesos respekti la skarabojn, iliaj filoj ĉesos timi la ureuson. La
         malŝato al la dioj naskos ribelon kontraŭ la faraono.</p> 

         <p class="p">― Kaj por kio servas la hakiloj? ― interrompis Nitager. ― Kiu 
         volas konservi la kapon sur la nuko, tiu obeu la ĉefestron.</p>

         <p class="p">― Kia do estas via definitiva opinio pri la kronprinco? ― demandis
         la faraono Herhoron.</p> 

         <p class="p">― Vivanta bildo de la suno, filo de l' dioj ― respondis la ministro. 
         ― Ordonu sanktolei Ramzeson, donu al li grandan ĉenon kaj dek talentojn,
         sed ne nomu lin komandanto de la korpuso de Memfiso. La kronprinco
         estas tro juna, tro flamema, tro nesperta por ĉi tiu tasko. Ĉu ni
         povas proklami lin egala al Patroklo, kiu en dudek bataloj piedpremis
         Etiopianojn kaj Libianojn. Ĉu ni povas loki lin apud Nitager, kies sola
         nomo de dudek jaroj paligas niajn malamikojn de l' oriento
         kaj nordo?</p>

         <p class="p">La faraono apogis la kapon sur la mano, konsideris momenton kaj
         diris:</p> 

         <p class="p">― Foriru en paco kaj favorataj de mi. Mi agos, kiel ordonas la saĝo
         kaj justeco...</p>

         <p class="p">La altranguloj malalte kliniĝis, kaj Ramzes ne atendante la sekvantaron
         pasis en siajn ĉambrojn.</p>

         <p class="p">Kiam la du generaloj restis solaj en la vestiblo, Nitager sin turnis al
         Patroklo:</p>

         <p class="p">― Ĉi tie, mi vidas, la pastroj estras kvazaŭ ĉe si. Sed kia komandanto
         estas Herhor!... Li venkis nin, antaŭ kiam ni komencis paroli kaj... li
         ne donos la korpuson al la kronprinco!...</p>

         <p class="p">― Li tiel laŭdis min, ke mi ne kuraĝis ekparoli ― respondis
           Patroklo.</p>

         <p class="p">― Cetere, li vidas malproksime, kvankam li ne diras ĉion. Post la
         kronprinco englitus en la korpuson diversaj sinjoridoj, kiuj kun kantistinoj
         veturas militon, kaj ili okupus plej altajn postenojn. Kompreneble
         la maljunaj oficiroj komencus fari nenion kolerante, ke ili ne ricevas
         avancon; la elegantuloj farus nenion pro la amuzoj, kaj la korpuso
         fendiĝus, jam sen atako kontraŭ malamiko. O, Herhor estas
         saĝulo!...</p>

         <p class="p">― Ne kostu al vi lia saĝo pli multe, ol la nesperto de
           Ramzes! ― murmuretis la Greko.</p>

         <p class="p">Tra serio da ĉambroj, plenaj de kolonoj kaj ornamitaj per pentraĵoj,
         kie ĉe ĉiu pordo la pastroj kaj palacaj oficistoj profunde salutis lin, la
         faraono pasis al sia kabineto. Tio estis duetaĝa salono; sur ĝiaj 
         alabastraj muroj per oro kaj helaj koloroj estis pentritaj la plej gravaj
         faktoj de la regado de Ramzes XII: respektego de la loĝantoj
         de Mezopotamio, la veno de senditoj de la reĝo de Buĥten kaj la triumfa vojaĝo
         de l' dio Ĥonsu tra la lando Buĥten.</p>

         <p class="p">En la salono estis ornamita per oro kaj per juveloj malakita statuo de
         Horus kun birda kapo, antaŭ ĝi altaro en formo de detranĉita piramido,
         reĝaj armiloj, multekostaj apogseĝoj kaj benkoj, fine tabletoj ŝarĝitaj
         per bagatelaĵoj.</p>

         <p class="p">Kiam la faraono aperis, unu el la ĉeestantaj pastroj bruligis incenson
         antaŭ li, kaj unu el la oficistoj anoncis la kronprincon, kiu preskaŭ en
         la sama momento eniris kaj salutis la patron. Sur la esprimplena vizaĝo
         de l' kronprinco estis videbla febra maltrankvilo.</p>

         <p class="p">― Mi ĝojas, erpartre ― diris la faraono ― ke vi revenas sana el la
         laciga vojaĝo.</p>

         <p class="p">― Vivu via sankteco eterne kaj plenigu per siaj faroj la du
           mondojn!</p>

         <p class="p">― respondis la princo.</p>

         <p class="p">― Miaj militaj konsilistoj ― daŭrigis la faraono ― ĵus rakontis al
         mi pri via laboro kaj prudento.</p>

         <p class="p">La vizaĝo de l' kronprinco tremis kaj aliiĝis. Li fiksis siajn grandajn
         okulojn sur la okuloj de l' faraono kaj aŭskultis.</p>

         <p class="p">― Viaj agoj ne restos sen rekompenco. Vi ricevos dek talentojn,
         grandan ĉenon kaj... du grekajn regimentojn, kiujn vi
         ekzercos.</p>

         <p class="p">La princo ŝtoniĝis de surprizo, sed post momento demandis per sufokita
         voĉo:</p>

         <p class="p">― Kaj la korpuso de Memfiso?...</p>

         <p class="p">― Post unu jaro ni ripetos la manovrojn, kaj se vi faros neniun eraron
         en la komandado, vi ricevos la korpuson.</p>

         <p class="p">― Mi scias, tion faris Herhor!... ― ekkriis la kronprinco, apenaŭ
         haltigante sian koleron.</p>

         <p class="p">Li ĉirkaŭrigardis kaj aldonis:</p>

         <p class="p">― Mi povas neniam esti sola kun vi, mia patro... Ĉiam inter ni estas
         fremdaj homoj.</p>

         <p class="p">La faraono delikate ekmovis la brovojn, kaj lia sekvantaro malaperis,
         kiel aro da ombroj.</p>

         <p class="p">― Kion vi volas diri al mi?</p>

         <p class="p">― Nur jenon, patro: Herhor estas mia malamiko... Li kulpigis min
         antaŭ vi kaj kaŭzis al mi tian honton!...</p>

         <p class="p">Malgraŭ sia humila teniĝo, la princo mordis la lipojn kaj kunpremis
         la pugnojn.</p>

         <p class="p">― Herhor estas mia fidela servisto, kaj via amiko. Dank' al lia
         elokventeco vi estas la kronprinco. Tio estas mi, kiu ne konfidas la 
         korpuson al juna homo, kiu lasis sin detranĉi de sia armeo.</p>

         <p class="p">― Mi kuniĝis kun ĝi!... ― respondis la frakasita princo. ― Tio estis
         Herhor, kiu ordonis ĉirkaŭiri du skarabojn...</p>

         <p class="p">― Vi do volas, ke pastro antaŭ la armeo malŝatu la religion?</p>

         <p class="p">― Mia patro ― murmuretis Ramzes per tremanta voĉo ― por ne malhelpi
         la marŝon de skaraboj, oni detruis kanalon kaj mortigis
         homon.</p>

         <p class="p">― Ĉi tiu homo mem mortigis sin.</p>

         <p class="p">― Sed pro la kulpo de Herhor.</p>

         <p class="p">― En la regimentoj, kiujn vi tiel lerte kolektis apud Pi-Bailos, tridek
         homoj mortis de laciĝo, kaj kelkcentoj estas malsanaj.</p>

         <p class="p">La princo mallevis la kapon.</p>

         <p class="p">― Ramzes ― daŭrigis la faraono ― per via buŝo parolas ne altranga
         estro ŝtata, kiu zorgas pri la ekzisto de la kanaloj kaj pri la vivo de la
         laboristoj, sed kolera homo. La kolero ne estas amiko de la justeco,
         kiel la vulturo ne estas amiko de la kolombo.</p>

         <p class="p">― Ho mia patro ― eksplodis la kronprinco ― la kolero ekscitas min
         ĉar mi vidas la malbonan volon de l' pastroj kaj de Herhor
         kontraŭ mi...</p>

         <p class="p">― Tamen vi mem estas nepo de ĉefepiskopo, la pastroj instruis vin...
         Vi ekkonis iliajn sekretojn pli bone, ol iu ajn alia
         princo...</p>

         <p class="p">― Mi ekkonis ilian nesatigeblan fieron kaj deziron regni. Sed ĉar mi
         ĉesigos tion, jam hodiaŭ ili estas miaj malamikoj... Herhor ne volas
         doni al mi unu korpuson, ĉar li preferas komandi la tutan
         armeon...</p>

         <p class="p">Ĵetinte ĉi tiujn senkonsiderajn vortojn, la kronprinco haltis terurita.
         Sed la faraono levis al li sian kvietan rigardon kaj
         respondis trankvile:</p>

         <p class="p">― La armeo kaj ŝtato estas regataj de mi. De mi devenas ĉiuj ordonoj
         kaj verdiktoj. En tiu ĉi mondo mi estas la pesilo de Oziriso, kaj mi sola
         pesas la aferojn de miaj servistoj: de la kronprinco, ministro aŭ popolo.
         Neprudenta estus tiu, kiu pensus, ke mi ne konas ĉiujn
         pezojn.</p>

         <p class="p">― Tamen, mia patro, se vi estus rigardinta la manovrojn per propraj
         okuloj...</p>

         <p class="p">― Eble mi estus vidinta generalon ― interrompis la faraono ― kiu
         en decida horo persekutas inter arbetoj hebrean knabinon. Sed mi volas
         scii nenion pri tiaj vantaĵoj.</p>

         <p class="p">La princo falis al la piedoj de l' patro, murmuretante:</p>

         <p class="p">― Tutmozis diris al vi pri tio, ho sinjoro?...</p>

         <p class="p">― Tutmozis estas infano, kiel vi. Li jam faras ŝuldojn, kiel estro de
         l' stabo de la memfisa korpuso, kaj li pensas, ke la okulo de l' faraono
         ne atingos liajn agojn en la dezerto.</p>
<hr>
<div class="footer"><a href="VII.html">ĈAPITRO VII &gt;&gt;</a></div>
</body>
</html>
