<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO I</title>
</head>
<body background="../bld/papero.jpg">
<div class="header">
<span class="header_left"><a href="O.html">&lt;&lt; ANTAŬPAROLO</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO I</h3>

         <p class="first_p">En la tridek-tria jaro de l' feliĉa regado de Ramzes XII, Egipto 
         festis du solenojn, kiuj plenigis ĝiajn ortodoksajn loĝantojn per fiero 
         kaj feliĉo.</p>

         <p class="p">En la monato Meĥir, en decembro, revenis Tebojn, plenkovrita per 
         multekostaj donacoj, la dio Ĥongu, kiu dum tri jaroj kaj naŭ monatoj 
         vojaĝis en la lando Buĥten, resanigis tie la reĝan filinon Bent-res kaj 
         forpelis la malbonan spiriton ne nur el la reĝa familio, sed eĉ el la 
         citadelo de Buĥten.</p>

         <p class="p">En la monato Farmuti, en februaro, la sinjoro de Supra kaj Malsupra 
         Egipto, la estro de Fenicio kaj de naŭ popoloj, Mer-amen-Ramzes XII, 
         post interkonsiliĝo kun la dioj, kiujn li egalas, nomis sia 
	 <em>erpatre</em>, t. e. kronprinco, sian dudek-dujaran filon
         Cham-senmerer-amen-Ramzes.</p>

         <p class="p">Ĉi tiu elekto tre ĝojigis la piajn pastrojn, glorajn nomarĥojn, bravan 
         armeon, fidelan popolon kaj ĉiujn kreaĵojn, vivantajn sur la egipta tero, 
         ĉar la pli aĝaj filoj de l' faraono, naskitaj de la reĝidino de Ĥiti, pro 
         neklarigebla sorĉo estis posedataj de malbona spirito. Unu filo, de 
         l' tempo de sia plenaĝeco ne povis paŝi, la dua tranĉis al si la vejnojn 
         kaj mortis, kaj la tria freneziĝis de la venena vino, kiun li ne volis ĉesi 
         trinki; li kredis, ke li estas simio, kaj pasigis tutajn
         tagojn sur arboj.</p>

         <p class="p">Nur la kvara filo, Ramzes, naskita de la reĝino Nikotris, filino de 
         l' ĉefpastro Amenhotep, estis forta kiel la bovo Apis, kuraĝa kiel leono 
         kaj saĝa kiel la pastroj. De la infaneco li ĉirkaŭis sin per militistoj kaj 
         kiam li estis ankoraŭ simpla princo, li diradis:</p>

         <p class="p">― Se la dioj, anstataŭ fari min malplej aĝa reĝa filo, donus al mi la 
         ureus'on de l' faraono, mi sklavigus, kiel Granda Ramzes, naŭ popolojn, 
         pri kiuj oni neniam aŭdis en Egipto, mi konstruus templon pli grandan ol 
         la tutaj Teboj, kaj por mi ― piramidon, apud kiu la tombo de Ĥeops 
         ŝajnus kvazaŭ rozujo apud matura palmo...</p>

         <p class="p">Ricevinte tiel deziratan titolon de erpatre, la juna princo petis, ke la 
         patro nomu lin estro de la korpuso Memfi. Lia Sankta Moŝto Ramzes 
         XII-a, post interkonsiliĝo kun la dioj, kiujn li egalas, respondis, ke li 
         faros tion, se la kronprinco pruvos, ke li scias direkti batalpretan armeon.</p>

         <p class="p">Por ĉi tiu celo estis kunvokitaj generaloj sub la prezido de la milita 
         ministro Sem-amen-Herhor, kiu estis ĉefpastro de la plej granda templo 
         de Amon en Teboj.</p>

         <p class="p">Oni decidis:</p>

         <p class="p">En la mezo de la monato Misori (komenco de junio) la kronprinco 
         kolektos dek regimentojn, dislokitajn apud la linio, kiu kunigas la urbon 
         Memfison kun la urbo Pi-uto de la Sebenita golfo.</p>

         <p class="p">Kun ĉi tiu dekmila korpuso, preta por la batalo, provizita per la 
         tendaro kaj militaj maŝinoj, la kronprinco iros orienton al la vojo, kiu 
         kuras de Memfiso al Ĥetem, sur la limo inter la lando Gosen kaj la 
         egipta dezerto.</p>

         <p class="p">En la sama tempo, la generalo Nitager, la ĉefestro de la armeo, kiu 
         gardas la pordegojn de Egipto kontraŭ la invado de aziaj popoloj, ekiros 
         de Maldolĉaj Lagoj renkonte al la kronprinco.</p>

         <p class="p">Ambaŭ armeoj, la azia kaj la okcidenta, renkontos unu la alian en 
         la ĉirkaŭaĵo de la urbo Pi-Bailos, sed en la dezerto, por ke la laboremaj 
         terkulturistoj de Pessen ne estu malhelpataj en siaj laboroj.</p>

         <p class="p">La kronprinco venkos, se li ne lasos sin surprizi de Nitager, t. e. se 
         li kolektos ĉiujn regimentojn kaj sukcesos aranĝi la batalajn vicojn 
         antaŭ la alveno de la malamiko.</p>

         <p class="p">En la tendaro de l' princo Ramzes estos lia ekscelenco Herhor mem, 
         la milita ministro, kaj prezentos poste sian raporton al la faraono.
         La limon inter la lando Gosen kaj la dezerto formis du vojoj. Unu 
         estis kanalo por transportoj de Memfiso al la lago Timrah, la alia estis 
         ŝoseo. La kanalo estis ankoraŭ en la lando Gosen, la ŝoseo en la dezerto, 
         kiun ambaŭ vojoj ĉirkaŭis duoncirkle. De la ŝoseo preskaŭ sur ĝia tuta 
         longo oni povis vidi la kanalon.</p>

         <p class="p">Sendepende de la artefaritaj limoj, la najbaraj landoj diferencis unu 
         de la alia en ĉiuj rilatoj. La lando Gosen, malgraŭ la ondolinia tero, 
         ŝajnis ebenaĵo, kaj la dezerto konsistis el kelkaj montoj kaj
         sablaj valoj. 
         La lando Gosen havis aspekton de grandega ŝaka tabulo, kies verdaj 
         kaj flavaj kvadratoj estis desegnitaj per la koloro de l' grenoj kaj de 
         l' palmoj, kreskantaj sur la limoj; sur la flavruĝa sablo de l' dezerto 
         kaj sur ĝiaj blankaj suproj la verdaĵo aŭ aro da arboj kaj arbetoj 
         similis erarvagantan vojaĝanton.</p>

         <p class="p">Sur la fruktodona tero de Gosen de ĉiu monteto ŝprucis malhela 
         arbareto de akacioj, sikomoroj kaj tamarindoj, de malproksime 
         rememorigantaj niajn tiliojn, inter kiuj kaŝiĝis malgrandaj palacoj kun 
         vicoj de kolonoj, aŭ flavaj terotegitaj dometoj de l' kamparanoj. Iafoje 
         najbare de l' arbareto aperis tute blanka urbeto kun platetegmentaj
         domoj, aŭ super la arboj peze leviĝis la piramidaj pordegoj de l' temploj, 
         kvazaŭ duoblaj ŝtonegoj punktitaj de strangaj signoj.</p>

         <p class="p">En la dezerto post la unua vico de iomete verdaj montetoj elrigardis 
         nudaj altaĵoj, kovritaj de ŝtonegaj fragmentoj.</p> 

         <p class="p">Ŝajnis, ke la okcidenta lando, saturita de troo da vivo, kun reĝa  
         malavareco ĵetas trans la kanalon verdaĵon kaj florojn; sed la dezerto, 
         ĉiam malsata manĝegas ĝin en la sekvanta jaro kaj ĝin cindrigas.</p>

         <p class="p">La iometo da verdaĵo, forpelita sur la ŝtonegojn kaj sablojn, sin 
         krampis al la malpli altaj lokoj, kien per kavoj boritaj tra la ŝoseo oni 
         povis alkonduki akvon el la kanalo. Kaj tiel inter la nudaj altaĵoj, 
         najbare de la ŝoseo, trinkis la ĉielan roson kaŝitaj oazoj, kie kreskis 
         hordeo kaj tritiko, vinberujoj, palmoj kaj tamarindoj.</p>

         <p class="p">En tiaj lokoj vivis ankaŭ homoj ― izolitaj familioj, kiuj renkontante 
         unu alian en la bazaro de Pi-Bailos povis eĉ ne scii, ke ili estas najbaroj 
         en la dezerto.</p>

         <p class="p">La 16-an de Misori, la koncentrigo de la militistaro estis preskaŭ 
         finita. Naŭ regimentoj de l' kronprinco, kiuj devis anstataŭi la azian 
         armeon de Nitager, jam kolektiĝis sur la vojo super la urbo Pi-Bailos, 
         kun tendaro kaj parto da militaj maŝinoj.</p>

         <p class="p">Iliajn movojn direktis la kronprinco mem. Li organizis du avangardajn 
         liniojn, el kiuj la pli malproksima devis observi la malamikojn, la pli 
         proksima ― gardi la propran armeon kontraŭ atako, kiu estis ebla en 
         lando, plena de altaĵoj kaj intermontoj. Li, Ramzes, en daŭro de unu 
         semajno vidis kaj kontrolis la regimentojn, marŝantajn sur diversaj 
         vojoj, li atente observis, ĉu la soldatoj havas bonajn armilojn kaj varmajn 
         mantelojn por la nokto, ĉu sufiĉos la provizo de panbiskvitoj, viando 
         kaj sekigitaj fiŝoj. Fine, li ordonis, ke la edzinoj, infanoj kaj sklavoj 
         de la armeo, marŝanta al la orienta limo, estu transportitaj per la 
         kanalo; ĉi tio malpezigis la tendaron kaj faciligis la movojn de la vera 
         armeo.</p>

         <p class="p">La plej maljunaj generaloj admiris la sciojn, fervoron kaj singardemon 
         de la kronprinco, kaj super ĉio lian laboremon kaj simplecon. Sian  
         multenombran sekvantaron, princan tendon, veturilojn kaj portilojn li lasis en 
         Memfiso, kaj en vestoj de simpla oficiro li rajdis de unu regimento al 
         alia, laŭ la asiria maniero, akompanata de du adjutantoj.</p>

         <p class="p">Dank' al ĉio ĉi la koncentrigo de la ĉefa korpuso iris tre rapide kaj 
         la armeoj en la difinita tago venis al Pi-Bailos.</p>

         <p class="p">Alia estis la afero kun la princa stabo, la greka regimento, kiu 
         akompanis lin, kaj kelke da militaj maŝinoj.</p>

         <p class="p">La stabo, kiu kolektiĝis en Memfiso, havis antaŭ si plej mallongan
         vojon, ĝi do ekmarŝis la lasta, trenante post si grandegan tendaron.
         Preskaŭ ĉiu oficiro, ili estis junuloj de altaj familioj, havis portilon kun
         kvar negroj, duradan militan veturilon, riĉan tendon kaj multe da kestoj
         kun vestoj kaj manĝaĵo, kun kruĉoj plenaj de biero kaj vino. Krom tio
         la oficirojn sekvis multenombraj kantistinoj kaj dancistinoj kun orkestro.
         Ĉiu, ili estis grandaj sinjorinoj, devis havi veturilon kun unu aŭ du
         paroj da bovoj kaj portilon.</p>

         <p class="p">Kiam ĉi tiu amaso elfluis el Memfiso, ĝi okupis sur la vojo pli multe
         da loko, ol la armeo de l' kronprinco. Oni marŝis tiel malrapide, ke la
         militaj maŝinoj, kiuj devis sekvi en la fino, foriris dudek kvar horojn
         pli malfrue, ol estis la ordono. Fine, la dancistinoj kaj kantistinoj, 
         ekvidinte la dezerton ― kiu cetere en tiu loko tute ne estis terura ―
         ektimis kaj komencis plori. Por trankviligi ilin oni devis plifruigi la
         halton, dismeti la tendojn kaj aranĝi spektaklon kaj poste festenon.
         La nokta amuzo, en la malvarmeta aero, sub la brilanta de l' steloj
         ĉielo, sur la fono de la sovaĝa naturo, tiel plaĉis al la dancistinoj kaj
         kantistinoj, ke ili anoncis, ke estonte ili donos spektaklojn nur en la
         dezerto. Dume, la kronprinco, eksciinte survoje pri la aferoj de sia stabo,
         sendis ordonon senprokraste resendi la virinojn en la urbon kaj 
         plirapidigi la marŝon.</p>

         <p class="p">Kun la stabo estis lia ekscelenco Herhor, ministro de la milito, sed
         kiel simpla spektatoro. Li havis kun si neniun kantistinon, sed li faris
         ankaŭ neniajn riproĉojn al la stabanoj. Li ordonis porti sian portilon en
         la fronto de la kolono, kaj konforme al ĝiaj movoj li iris antaŭen aŭ
         ripozis en la ombro de l' granda ventumilo, kiun tenis lia
         adjutanto.</p>

         <p class="p">Lia ekscelenco Herhor estis homo kvardekjara, kun fortika korpo, ne
         komunikema. Li malofte parolis kaj same malofte rigardis la homojn el
         sub la mallevitaj palpebroj.</p>

         <p class="p">Kiel ĉiu Egiptano li havis nudajn brakojn kaj krurojn, malkovritan
         bruston, sandalojn sur la piedoj, mallongan jupon ĉirkaŭ la koksoj kaj
         antaŭtukon kun bluaj kaj blankaj strioj. Kiel pastro, li razis la barbon
         kaj la kapon kaj portis panteran felon sur la maldekstra ŝultro. Fine,
         kiel soldato li kovris la kapon per malgranda gvardia kasko, de kiu
         pendis nukotuko, ankaŭ kun blankaj kaj bluaj strioj.</p>

         <p class="p">Sur la kolo li havis trioblan oran ĉenon kaj sub la maldekstra brako,
         sur la brusto, mallongan glavon en multekosta ingo.</p>

         <p class="p">Lian portilon, portatan de ses sklavoj, ĉiam eskortis tri homoj: unu
         portis la ventumilon, dua la hakilon de l' ministro, tria keston kun
         papirusoj. La lasta estis Pentuer, pastro kaj skribisto de l' ministro,
         malgrasa asketo, kiu eĉ dum plej grandaj varmegoj neniam kovris sian
         razitan kapon. Malgraŭ sia malalta popola deveno, li okupis gravan
         postenon en la ŝtato, dank' al esceptaj kapabloj.</p>

         <p class="p">Kvankam la ministro kun siaj oficistoj estis en la komenco de la staba
         kolono kaj tute ne miksis sin en ĝian kondukadon, sed oni ne povis nei,
         ke li sciis pri ĉio, kio okazis post li. Ĉiun horon, iafoje ĉiun duonhoron
         al la portilo de la altrangulo proksimiĝis jen simpla pastro, &quot;servisto
         dia&quot;, jen soldato-marodero, jen komercisto aŭ sklavo, kiu ŝajne indiferente
         preterpasante ĵetis vorton. Ĉi tiun vorton Pentuer iafoje enskribis,
         sed plej ofte ekmemoris, ĉar li havis eksterordinaran memoron.
         Neniu atentis ĉi tiujn bagatelojn, en la brua amaso de la stabanoj. La
         oficiroj, grandaj sinjoroj, estis tro okupataj per la kurado, brua 
         interparolado aŭ kantoj, por rigardi, kiu proksimiĝas al la ministro, tiom
         pli ke senĉese multe da homoj iris sur la ŝoseo.
         La 15-an de Misori la stabo de la kronprinco kune kun lia ekscelenco
         la ministro pasigis la nokton sub libera ĉielo unu mejlon de la 
         regimentoj, kiuj jam prepariĝadis al la batalo sur la ŝoseo post la urbo
         Pi-Bailos.</p>

         <p class="p">Antaŭ la unua horo matene ― nia sesa horo ― la altaĵoj de la dezerto
         fariĝis violaj. Post ili elrigardis la suno. La landon Gosen superverŝis
         ruĝo, kaj la urbetoj, temploj, palacoj de l' riĉuloj kaj terdometoj de
         l' vilaĝanoj similis fajrerojn kaj flamojn, subite ekbruligitajn en la
         verdaĵo.</p>

         <p class="p">Baldaŭ la okcidentan horizonton surverŝis ora koloro. Ŝajnis, ke la
         verdaĵo de Gosen fandiĝas en la oro, kaj ke en la sennombraj kanaloj
         anstataŭ akvo fluas fandita arĝento. Sed la altaĵoj de la dezerto fariĝis
         pli kaj pli violaj, ĵetante longajn ombrojn sur sablojn kaj
         kreskaĵojn.</p>

         <p class="p">La gardistoj, starantaj sur la ŝoseo, povis tre bone vidi la kampojn trans
         la kanalo kaj la plantitajn tie palmojn. Sur unuj verdis la lino, tritiko,
         trifolio, la aliaj estis oraj de la maturiĝanta hordeo de la dua semado.
         Samtempe el la domoj, kaŝitaj inter la arboj, komencis eliri al la laboro
         terkulturistoj, homoj nudaj, kies tuta vesto konsistis el mallonga jupo
         sur la koksoj kaj kufeto sur la kapo.</p>

         <p class="p">Unuj ekiris al la kanalo, por purigi ĝin de la ŝlimo, aŭ ĉerpi akvon
         kaj verŝi ĝin sur la kampojn per maŝinoj similaj al la gruoj de l' puto.
         Aliaj, disirinte inter la arboj, kolektis maturajn figojn kaj vinberojn. Oni
         vidis tie multe da nudaj infanoj kaj virinoj en blankaj, flavaj aŭ ruĝaj
         ĉemizoj sen manikoj.</p>

         <p class="p">Estis granda movado en la tuta ĉirkaŭaĵo. Sur la ĉielo la rabobirdoj
         de la dezerto persekutis la kolombojn kaj monedojn de la lando Gosen.
         Sur la bordoj de la kanalo balanciĝis la grincantaj gruoj kun siteloj de
         fruktiga akvo, kaj la homoj, kolektantaj fruktojn, aperis kaj malaperis
         inter la verdaj arboj kiel multkoloraj papilioj. En la dezerto, sur la ŝoseo
         jam svarmis la armeo kaj ĝiaj servistoj. Pretergalopis skadro de rajdistoj,
         armitaj per lancoj. Post ili marŝis pafarkistoj en kufoj kaj jupoj,
         ili havis la arkojn en la mano, sagujojn sur la dorso kaj larĝajn hakilojn
         ĉe la dekstra flanko. La arkistojn akompanis ŝtonĵetilistoj, portantaj
         sakojn kun ŝtonoj kaj armitaj per mallongaj glavoj.</p> 

         <p class="p">Cent paŝojn post ili iris du malgrandaj infanteriaj taĉmentoj, unu
         armita per lancoj, la alia per hakiloj. Ambaŭ portis ortangulajn ŝildojn,
         sur la brusto havis dikajn kamizolojn, kvazaŭ kirasojn, kaj sur la kapo
         kufojn kun tukoj, gardantaj la nukon kontraŭ la suno. La kufoj kaj
         kamizoloj havis bluajn kaj blankajn aŭ nigrajn kaj flavajn striojn: la
         soldatoj similis grandajn krabrojn.</p>

         <p class="p">Post la avangardo iris la portilo de l' ministro, ĉirkaŭata de hakilistoj,
         kaj post ĝi en kupraj kaskoj kaj kirasoj, la grekaj taĉmentoj, kies
         egalaj paŝoj similis frapojn de pezaj marteloj. En la fino oni aŭdis la
         krakadon de la veturiloj kaj sur la flanko de la ŝoseo rapidis longebarba
         fenicia komercisto, en portilo pendigita inter du azenoj.</p>

         <p class="p">Subite de la avangardo algalopis soldato kaj sciigis al la ministro, ke
         la kronprinco proksimiĝas. Lia ekscelenco forlasis la portilon, kaj en la
         sama momento aperis sur la ŝoseo areto da kavaliroj, kiuj desaltis de la
         ĉevaloj. Unu el la kavaliroj kaj la ministro ekiris unu al la alia, haltis
         post ĉiuj kelke da paŝoj kaj salutis.</p> 

         <p class="p">― Saluton al vi, filo de l' faraono, kiu vivu eterne! ― diris
           la ministro.</p>

         <p class="p">― Saluton al vi, sankta patro, kaj vivu longe ― respondis la kronprinco,
         kaj poste aldonis:</p>

         <p class="p">― Vi iris tiel malrapide, kvazaŭ oni forsegis al vi la piedojn, kaj
         Nitager ne pli malfrue ol post du horoj estos antaŭ nia
         korpuso</p>

         <p class="p">― Vi diris la veron. Via stabo marŝas tre malrapide.</p>

         <p class="p">― Eunana ankaŭ diris al mi ― Ramzes montris oficiron, kovritan de
         amuletoj, starantan post li ― ke vi ne sendis patrolojn en la intermontojn.
         En okazo de efektiva milito la malamiko povus ataki vin de
         tiu flanko.</p>

         <p class="p">― Mi ne estas generalo, sed juĝisto ― trankvile respondis la
           ministro.</p>

         <p class="p">― Kaj kion faris Patroklo?</p>

         <p class="p">― Patroklo kun la greka regimento eskortas la militajn
           maŝinojn.</p>

         <p class="p">― Kaj mia parenco kaj adjutanto Tutmozis?</p>

         <p class="p">― Li dormas ankoraŭ, ŝajnas al mi.</p>

         <p class="p">Ramzes malpacience piedfrapis la teron kaj eksilentis. Li estis bela
         junulo, kun vizaĝo preskaŭ virina, al kiu aldonis ĉarmon la kolero kaj
         la sunbruno. Li havis mallarĝan kamizolon kun blankaj kaj bluaj strioj,
         samkoloran nukotukon, oran ĉenon sur la kolo kaj multekostan glavon
         sub la maldekstra brako.</p>

         <p class="p">― Mi vidas ― diris la princo ― ke vi, Eunana, sola zorgas pri mia
         honoro.</p>

         <p class="p">La kovrita de amuletoj oficiro kliniĝis ĝis la tero.</p>

         <p class="p">― Tutmozis estas maldiligentulo ― daŭrigis la kronprinco. ― Revenu,
         Eunana, al via posteno. Almenaŭ la avangardo havu estron.</p>

         <p class="p">Poste, rigardante la sekvantaron, kiu jam ĉirkaŭis lin kvazaŭ elkreskinte
         el la tero, li aldonis:</p>

         <p class="p">― Oni donu la portilon. Mi estas laca, kiel ŝtonrompisto.</p>

         <p class="p">― Ĉu la dioj povas laciĝi! ― murmuretis Eunana, kiu staris ankoraŭ
         post li.</p>

         <p class="p">― Iru al via posteno! ― diris Ramzes.</p>

         <p class="p">― Eble vi ordonos al mi, ho bildo de la luno, nun esplori la intermontojn?
         ― mallaŭte demandis la oficiro. ― Mi petas vin, ordonu, ĉar
         kie ajn mi estas, mia koro flugas post vi, por diveni vian volon kaj
         plenumi ĝin. </p>

         <p class="p">― Mi scias, ke vi estas atentema ― respondis Ramzes. ― Iru jam
         kaj observu ĉion. </p>

         <p class="p">― Sankta patro ― sin turnis Eunana al la ministro ― mi rekomendas
         al via ekscelenco miajn plej humilajn servojn.</p>

         <p class="p">Apenaŭ foriris Eunana, en la fino de la marŝanta kolono eksonis
         ankoraŭ pli granda tumulto. Oni serĉis la portilon de la kronprinco, sed
         ne povis ĝin trovi. Anstataŭe aperis, dispuŝante la grekajn soldatojn
         juna homo, kiu havis strangan aspekton. Li portis muslinan ĉemizon,
         riĉe broditan antaŭtukon kaj oran skarpon sur la ŝultro. Sed plej rimarkinda
         estis lia grandega peruko, konsistanta el multaj malgrandaj harligoj,
         kaj arta barbo, similanta katan voston.</p>

         <p class="p">Tio estis Tutmozis, la plej fama elegantulo en Memfiso; eĉ dum la
         milita marŝado li zorgis pri sia tualeto kaj surverŝis sin per parfumoj</p>

         <p class="p">― Saluton al vi, Ramzes ― kriis la elegantulo, superforte dispuŝante
         la oficirojn. ― Imagu, ke via portilo perdiĝis; vi estas devigita sidiĝi
         en la mia, kiu ne indas tian honoron, sed kiu ne estas plej
         malbona.</p>

         <p class="p">― Vi ekkolerigis min ― respondis la princo. ― Vi dormas, anstataŭ
         gardi la armeon.</p>

         <p class="p">La elegantulo ekmiris kaj haltis.</p>

         <p class="p">― Mi dormas?... ― ekkriis li. ― Sekiĝu la lango de tiu, kiu diras
         tiajn mensogojn. Sciante, ke vi venos, mi jam de unu horo vestas min;
         preparas al vi banon kaj parfumojn...</p>

         <p class="p">― Kaj dume la taĉmento marŝas sen komando.</p>

         <p class="p">― Mi do devas komandi la taĉmenton, en kiu estas lia ekscelenco la
         milita ministro kaj tia generalo, kiel Patroklo?</p>

         <p class="p">La kronprinco eksilentis, kaj dume Tutmozis proksimiĝinte al
         li, murmuretis:</p>

         <p class="p">― Kian aspekton vi havas, filo de l' faraono?... Vi ne havas perukon,
         viaj haroj kaj vestoj estas plenaj de polvo, via haŭto estas nigra kaj
         fendita, kiel la tero en somero!... La respektinda reĝino-patrino forpelus
         vin de la kortego, se ŝi vidus vian mizeron...</p>

         <p class="p">― Mi estas nur laca.</p>

         <p class="p">― Sidiĝu do en la portilon. Tie estas freŝaj kronoj de rozoj, rostitaj
         birdetoj kaj kruĉo da vino de Cipro. Mi kaŝis ankaŭ ― aldonis li mallaŭte
         ― Senura'n en la tendaro...</p>

         <p class="p">― Ŝi estas tie?... ― demandis la princo.</p>

         <p class="p">Liaj okuloj, kiuj brilis antaŭ momento, nebuliĝis de volupto.</p>

         <p class="p">― La armeo iru antaŭen ― diris Tutmozis, ― kaj ni atendu ŝin ĉi tie.
         Ramzes kvazaŭ vekiĝis.</p>

         <p class="p">― Lasu min, tentanto!... Post du horoj estos la batalo..</p>

         <p class="p">― Ĉu tio estas batalo?...</p>

         <p class="p">― Almenaŭ estos decidita la sorto de mia komando.</p>

         <p class="p">― Ridu tion ― diris la elegantulo. ― Mi ĵurus, ke jam hieraŭ la
         milita ministro sendis raporton al Lia Sankteco, kun peto, ke li donu
         al vi la korpuson de Memfiso.</p>

         <p class="p">― Tio estas indiferenta. Hodiaŭ mi ne povus pensi pri io alia, ol la
         armeo.</p>

         <p class="p">― Terura estas via inklino al la milito, dum kiu oni ne lavas sin tutajn
         monatojn por perei unu tagon... Brr! Se vi vidus Senuran... Nur ekrigardu
         ŝin...</p>

         <p class="p">― Ĝuste tiel mi ne rigardos ― respondis Ramzes per firma
           voĉo.</p>

         <p class="p">En la sama momento, kiam oni alportis de la grekaj taĉmentoj grandegan
         portilon de Tutmozis por la kronprinco, de la avangardo algalopis
         rajdisto. Li deglitis de la ĉevalo kaj kuris tiel rapide, ke sonoris sur lia
         brusto pentraĵoj de l' dioj kaj tabuletoj kun iliaj nomoj. Tio estis Eunana
         kvazaŭ en febro.</p>

         <p class="p">Ĉiuj sin turnis al li, kaj ŝajnis, ke tio al li plaĉis.</p>

         <p class="p">― Erpatre, plej alta buŝo! ― ekkriis Eunana, kliniĝante antaŭ
         Ramzes. ― Kiam laŭ via ordono dia mi rajdis, kondukante la taĉmenton
         kaj zorge observante ĉion, mi rimarkis sur la ŝoseo du belajn
         skarabojn.</p>

         <p class="p">Ĉiu el la sanktaj insektoj rulis antaŭ si argilan buleton, tra la vojo, al
         la sabloj...</p>

         <p class="p">― Kio do? ― interrompis la kronprinco.</p>

         <p class="p">― Kompreneble ― daŭrigis Eunana, rigardante al la ministro ― kiel
         ordonas la pieco, mi kaj miaj homoj, honorinte per nia adoro la sanktajn
         bildojn de la suno, haltigis la marŝon. Tio estas tiel grava
         antaŭdiro, ke sen ordono neniu el ni kuraĝus iri antaŭen.</p>

         <p class="p">― Mi vidas, ke vi estas vere pia Egiptano, kvankam viaj trajtoj estas
         ĥetaj, ― respondis Herhor, kaj sin turninte al la proksime starantaj 
         altranguloj, aldonis:</p>

         <p class="p">― Ni ne iros plu sur la ŝoseo, ĉar ni povus piedpremi la sanktajn
         skarabojn. Pentuer, ĉu tra la intermonto, dekstre, oni povas ĉirkaŭiri
         la ŝoseon?</p>

         <p class="p">― Jes ― respondis la skribisto de la ministro. ― La intermonto estas
         unu mejlon longa kaj revenas al la ŝoseo, preskaŭ kontraŭ
         Pi-Bailos.</p>

         <p class="p">― Granda perdo de tempo! ― interrompis kolere la kronprinco.</p>

         <p class="p">― Mi ĵurus, ke tio ne estas skaraboj, sed la spiritoj de miaj feniciaj
         procentegistoj ― diris Tutmozis. ― Ne povante, post la morto, repreni
         la monon, ili devigas min, por puno, trairi la dezerton!...
         La sekvantaro de l' princo maltrankvile atendis la decidon; Ramzes
         diris al Herhor:</p>

         <p class="p">― Sankta patro, kion vi pensas pri tio?</p>

         <p class="p">― Ekrigardu la oficirojn ― respondis la pastro ― kaj vi komprenos,
         ke ni devas iri tra la intermonto.</p>

         <p class="p">Nun eliris la estro de la grekaj soldatoj, la generalo Patroklo, kaj
         diris al la kronprinco:</p>

         <p class="p">― Se vi permesos, princo, mia regimento daŭrigos la antaŭan vojon.
         Niaj soldatoj ne timas la skarabojn. </p>

         <p class="p">― Viaj soldatoj ne timas eĉ la reĝajn tombojn ― respondis la ministro.</p>

         <p class="p">― Sed kredeble ne estas tie sendanĝere, ĉar neniu revenis.
         La greko, konfuzita, foriris.</p>

         <p class="p">― Konsentu, sankta patro murmuretis la princo kun plej granda
         kolero ― ke tia malhelpo ne haltigus en la vojaĝo eĉ azenon.</p>

         <p class="p">― Tial azeno neniam estos faraono ― respondis trankvile la
           ministro.</p>

         <p class="p">― En tia okazo vi, ministro, kondukos la taĉmenton tra la intermonto!
         ― ekkriis Ramzes. Mi ne konas la pastran taktikon, cetere mi devas
         ripozi. Akompanu min, kuzo ― diris li al Tutmozis kaj ekiris al la
         nudaj montetoj.</p>
<hr>
<div class="footer"><a href="II.html">ĈAPITRO II &gt;&gt;</a></div>
</body>
</html>
