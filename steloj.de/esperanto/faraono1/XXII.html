<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XXII</title>
</head>
<body background="../bld/papero.jpg">
<div class="header">
<span class="header_left"><a href="XXI.html">&lt;&lt; ĈAPITRO XXI</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XXII</h3>

         <p class="first_p">La ĉeestado en la nomeso Aa tiel lacigis la kronprincon, ke por ripozi
         kaj kolekti la pensojn, li ordonis ĉesigi ĉiujn festenojn por sia honoro,
         kaj malpermesis, ke la loĝantaro ie iru renkonte por saluti
         lin.</p>

         <p class="p">La princa sekvantaro miris, eĉ trovis tion nekonvena. Sed la ordono
         estis plenumita, kaj Ramzes retrovis iom da trankvilo en la vivo. Nun li
         havis tempon por ekzerci la soldatojn, kio estis lia plej amata okupo, kaj
         povis iom kolekti siajn senordajn pensojn.</p>

         <p class="p">Fermita en la plej malproksima angulo de la palaco, la princo komencis
         mediti: kiom li plenumis la ordonon de l' patro?</p>

         <p class="p">Li esploris la nomeson Aa per propraj okuloj: ĝiajn kampojn, urbetojn,
         loĝantojn kaj oficistojn. Li kontrolis la fakton, ke la orientan parton de
         l' provinco invadis la dezerto. Li rimarkis, ke la laboristaro estas indiferenta
         kaj malsaĝa, ke ĝi faras nur tion, kion oni ordonas al ĝi, kaj eĉ tion
         nevolonte. Fine li konvinkiĝis, ke vere fidelajn kaj amantajn regatojn
         oni povas trovi nur inter la aristokratio. Ĉar iliaj membroj estas aŭ
         parencoj de la gento de l' faraonoj, aŭ apartenas al la klaso de l' militistoj
         kaj estas nepoj de l' soldatoj, kiuj batalis sub Ramzes
         Granda.</p>

         <p class="p">En ĉiu okazo, ĉi tiuj homoj estis sinceraj partianoj de l' dinastio kaj estis
         pretaj servi al ĝi kun vera fervoro. Ne kiel la kamparanoj, kiuj kriinte
         la saluton, plej rapide kuris al siaj porkoj kaj bovoj.</p>

         <p class="p">Sed la ĉefa celo de la vojaĝo ne estis atingita. Ramzes ne nur ne vidis
         klare la kaŭzojn de la malgrandiĝo de la reĝaj enspezoj, sed eĉ ne sciis
         formuli la demandon: de kie venas la malbono kaj kiel ĝin forigi? Li
         sentis nur, ke la legenda batalo de l' dio Set kontraŭ Oziriso klarigas
         nenion kaj ne montras rimedon.</p>

         <p class="p">Kaj la princo, kiel estonta faraono, volis havi grandajn enspezojn,
         kiajn havis la antaŭaj monarĥoj de Egipto. Li do bolis de kolero ĉe la
         sola penso, ke suririnte la tronon li povos esti same malriĉa, kiel la patro,
         aŭ eble ankoraŭ pli malriĉa.</p> 

         <p class="p">― Neniam!... ― kriis la princo, kunpremante la pugnojn.</p>

         <p class="p">Por pligrandigi la reĝajn trezorojn li estis preta sin ĵeti kun glavo sur
         la dion Set mem kaj distranĉi lin en pecojn, kiel la dio faris kun sia frato
         Oziriso. Sed anstataŭ la senkompata dio kaj liaj legionoj li vidis ĉirkaŭ
         si: malplenon, silenton kaj nescion.</p>

         <p class="p">Sub la influo de ĉi tiuj disputoj kun la propraj pensoj, li komencis foje
         interparoladon kun la ĉefepiskopo Mefres.</p>

         <p class="p">― Diru al mi, sankta patro, kiu konas ĉiujn saĝojn, kial la ŝtataj
         enspezoj malgrandiĝas kaj kiel oni povus pligrandigi ilin?</p>

         <p class="p">La ĉefepiskopo levis la manojn al la ĉielo.</p>

         <p class="p">― Estu benata ― ekkriis li ― la spirito, kiu diris en vian orelon, alta
         sinjoro, tiajn pensojn!... Ho, se vi imitus la grandajn faraonojn, kiuj
         kovris Egipton per temploj, kaj per kanaloj kaj akvobaroj pligrandigis
         la fruktodonajn kampojn!...</p>

         <p class="p">La maljunulo estis tiel kortuŝita, ke li ekploris.</p>

         <p class="p">― Antaŭ ĉio ― diris la princo ― respondu mian demandon. Ĉar ĉu oni
         povas pensi pri konstruado de kanaloj kaj temploj, se la trezorejo estas
         malplena? Sur Egipton falis la plej granda malfeliĉo: ĝiajn monarĥojn
         minacas la mizero. Tion antaŭ ĉio oni devas esplori kaj rebonigi, kaj la
         cetero mem troviĝos.</p>

         <p class="p">― Pri tio, princo, vi ekscios nur en la temploj, ĉe la piedo de la altaroj
         ― diris la ĉefepiskopo. ― Nur tie via nobla scivolo povas
         esti kontentigita.</p>

         <p class="p">Ramzes faris malpaciencan movon.</p>

         <p class="p">― Antaŭ la okuloj de via ekscelenco la temploj kovras kaj kaŝas la tutan
         landon, eĉ la trezorejon de l' faraonoj!... Mi ja estis lernanto de l' pastroj,
         mi estis edukita en la ombro de l' temploj, mi konas la misterajn spektaklojn,
         en kiuj vi prezentas la koleron de Set, la morton kaj reviviĝon
         de Oziriso, kaj kia utilo de tio?... Kiam la patro demandos min: kiel
         plenigi la trezorejon? ― mi respondos nenion. Eble nur mi konsilos al li
         ankoraŭ pli longe kaj ofte preĝi, ol nun!</p>

         <p class="p">― Vi blasfemas, princo, ĉar vi ne konas la altajn misterojn de la
         religio. Se vi ekkonus ilin, vi respondus multajn demandojn, kiuj turmentas
         vin, Kaj se vi vidus, kion mi vidis!... Vi ekkredus, ke la plej grava
         afero por Egipto estas relevi ĝiajn pastrojn kaj templojn...</p>

         <p class="p">― La maljunuloj duan fojon en la vivo fariĝas infanoj ― pensis la
         princo kaj interrompis la diskutadon.</p>

         <p class="p">La ĉefepiskopo Mefres estis ĉiam tre pia, sed en la lasta tempo ĝis
         malsaĝeco.</p>

         <p class="p">― Mi multe gajnus ― diris al si Ramzes ― se mi donus min en la manojn
         de l' pastroj por asisti iliajn infanajn ceremoniojn. Eble Mefres ankaŭ
         al mi ordonus stari tutajn horojn antaŭ la altaro kun levitaj manoj, kiel
         li faras mem, atendante miraklojn!...</p>

         <p class="p">En la monato Farmuti (fino de januaro, komenco de februaro) la princo
         adiaŭis Otoeson, por transiri en la nomeson Hak. Li dankis la nomarĥon
         kaj la sinjorojn pro la belega akcepto, sed en la koro li havis malĝojon,
         ĉar li sentis, ke li ne sukcesos plenumi la taskon, per kiu lin ŝarĝis la
         patro.</p>

         <p class="p">Kondukita de la familio kaj kortego de Otoes, la vic-reĝo transveturis
         sur la dekstran bordon de Nilo, kie salutis lin la nomarĥo Ranuzer, la
         sinjoroj kaj pastroj. Kiam la princo haltis sur la tero Hak, la pastroj
         levis supren la statuojn de la dio Atmu, la patrono de l' provinco, la
         oficistoj falis sur la vizaĝon, kaj la nomarĥo petis lin kiel la 
         anstataŭanton de l' faraono komenci la rikolton, ĉar en tiu sezono oni devis
         rikolti la hordeon.</p>

         <p class="p">Ramzes akceptis la rikoltilon, detranĉis kelke da plenmanoj kaj bruligis
         ilin kun incenso antaŭ la dio, gardanta la limojn. Post li faris la samon
         la nomarĥo kaj grandaj sinjoroj, fine komencis la rikolton la kamparanoj.
         Ili kolektis nur la spikojn, kiujn ili pakis en sakojn; la pajlo restis sur la
         kampo.</p>

         <p class="p">Aŭskultinte la diservon, kiu enuigis lin, la princo stariĝis sur durada
         veturilo. Antaŭe iris taĉmento de soldatoj, post ili pastroj, du sinjoroj
         kondukis la ĉevalon de l' princo per la bridoj. Post la kronprinco, en alia
         veturilo sidis la nomarĥo Ranuzer, kaj post li granda sekvantaro de
         sinjoroj kaj kortegaj servistoj. La popolo, konforme al la volo de Ramzes,
         ne aperis; sed la kamparanoj, laborantaj sur la kampoj, vidante la procesion,
         falis vizaĝe teren.</p>

         <p class="p">Tiamaniere, transirinte kelke da ŝippontoj, ĵetitaj sur la brakojn de
         Nilo kaj sur la kanalojn, la princo antaŭ la vespero atingis la urbon Anu,
         ĉefan en la provinco.</p>

         <p class="p">Kelke da tagoj daŭris la salutaj festenoj: oni honoris la princon, prezentis
         al li oficistojn. Fine Ramzes postulis, ke oni interrompu la festenojn
         kaj petis la nomarĥon, ke li montru al li la riĉaĵojn de la
         provinco.</p>

         <p class="p">La revuo komenciĝis en la sekvinta tago kaj daŭris kelke da semajnoj.
         Ĉiutage en la palacan korton, kie loĝis la kronprinco, venis diversaj metiistaj
         korporacioj, komandataj de siaj oficiroj, por montri al la princo
         siajn produktojn.</p>

         <p class="p">Do unuj post aliaj venis fabrikantoj de armiloj kun glavoj, lancoj kaj
         hakiloj; fabrikantoj de muzikaj instrumentoj kun fajfiloj, trumpetoj,
         tamburoj kaj harpoj. Post ili venis la granda korporacio de lignaĵistoj,
         kiu montris seĝojn, tablojn, kanapojn, portilojn kaj veturilojn, ornamitajn
         per riĉaj desegnaĵoj, inkrustitajn per diverskolora ligno, perlamoto kaj
         eburo. Poste oni portis metalajn vazojn kuirejajn: kradojn por la fornoj,
         turnrostilojn, dutenilajn potojn kaj platajn patojn kun kovriloj. Juvelistoj
         malvolvis mirakle belajn orajn ringojn, braceletojn por manoj kaj
         piedoj el <em>electrum</em>, kunfandaĵo de oro kaj arĝento; 
	 ĉio ĉi estis arte skulptita, inkrustita per multvaloraj ŝtonoj aŭ per
         diverskolora emajlo.</p>

         <p class="p">Potistoj fermis la marŝon, portante preskaŭ cent specojn de argilaj vazoj.
         Estis tie potoj, pladoj kaj kruĉoj de plej diversa formo kaj grando, ornamitaj
         per pentraĵoj, per kapoj bestaj kaj birdaj.</p>

         <p class="p">Ĉiu korporacio faris al princo oferon de siaj plej belaj produktoj. Ili plenigis
         grandan salonon, kvankam ne ekzistis inter ili eĉ du similaj
         objektoj.</p>

         <p class="p">Post la fino de la bela, sed laciga ekspozicio, Ranuzer demandis la
         princon, ĉu li estas kontenta?</p> 

         <p class="p">La princo ekmeditis.</p>

         <p class="p">― Pli belajn objektojn mi vidis eble nur en la temploj, aŭ en la palacoj
         de mia patro. Sed ĉar ilin povas aĉeti nur riĉaj homoj, mi ne scias, ĉu la
         ŝtata trezorejo havas de ili grandajn enspezojn.</p>

         <p class="p">La nomarĥon mirigis la indiferenteco de la juna princo al la verkoj de
         l' arto, kaj maltrankviligis lia zorgo pri la enspezoj. Volante tamen kontentigi
         Ramzeson, li komencis de tiu momento montri al li la reĝajn
         fabrikojn.</p>

         <p class="p">Ili do vizitis la muelejojn, kie la sklavoj en kelkcento da mueliloj kaj
         pistiloj preparis la farunon. Ili estis en la bakejoj, kie oni bakis panon kaj
         biskvitojn por la armeo, en la fabriko, kie, oni faris konservaĵojn el fiŝoj
         kaj viando.</p>

         <p class="p">Ili vizitis grandajn tanejojn kaj stablojn de sandaloj, fandejojn, kie oni
         fandis bronzon por vazoj kaj armiloj, poste brikejojn, stablojn de teksistoj
         kaj tajloroj.</p>

         <p class="p">Ĉi tiuj ejoj estis en la orienta parto de l' urbo. Komence Ramzes scivole
         rigardis ilin, sed baldaŭ tedis lin la aspekto de la laboristoj, kiuj estis
         timigitaj, malgrasaj, havis malsanemajn mienojn kaj sur la dorsoj signojn
         de la bastonoj.</p> 

         <p class="p">De tiu momento li ne longe restadis en la fabrikoj; li preferis rigardi
         la ĉirkaŭaĵojn de l' urbo Anu. Malproksime, oriente, oni vidis la dezerton,
         en kiu en la pasinta jaro estis la manovra batalo inter li
         kaj Nitager.
         Kvazaŭ sur la manplato li vidis la ŝoseon, sur kiu marŝis tiam liaj
         regimentoj, la lokon, kie pro la skaraboj la militaj maŝinoj devis turniĝi
         sur la dezerton, eble eĉ la arbon, sur kiu pendigis sin la kamparano,
         fosanta la kanalon...</p>

         <p class="p">Akompanata de Tutmozis, de la supro, tie li rigardis la florantan teron
         Gosen kaj malbenis la pastrojn. Kaj tie, inter la montetoj, li renkontis
         Saran, por kiu ekflamis lia koro.</p>

         <p class="p">Hodiaŭ, kia ŝanĝo!... Li jam ĉesis malami la pastrojn, de l' tempo
         kiam dank' al Herhor li ricevis la korpuson kaj estis proklamita vic-reĝo.
         Sara fariĝis indiferenta por li kiel amatino, kaj pli kaj pli okupis lin la
         penso pri la infano, kies patrino ŝi estis fariĝonta.</p>

         <p class="p">― Kion ŝi faras tie? ― pensis la princo. ― Jam de longe mi ne havis
         novaĵojn de ŝi.</p>

         <p class="p">Kaj kiam li tiel rigardis la orientajn altaĵojn, rememorante la nemalproksiman
         estintecon, Ranuzer, kiu estis ĉe la fronto de la sekvantaro,
         estis certa, ke la princo rimarkis ian malhonestaĵon en la fabrikoj kaj
         meditas, kiel lin puni.</p>

         <p class="p">― Mi dezirus scii, kion li rimarkis? ― parolis al si la respektinda
         nomarĥo. ― Ĉu tion, ke duonon da brikoj oni vendis al la feniciaj komercistoj,
         aŭ ke dek mil sandaloj mankas en la magazeno, aŭ eble ia malnobla
         fripono murmuretis al li en la orelon pri la metalaj
         fandejoj?...</p>

         <p class="p">Kaj granda maltrankvilo plenigis la koron de Ranuzer.</p>

         <p class="p">Subite la princo sin turnis al la sekvantaro kaj alvokis Tutmozison, kiu
         devis ĉiam esti proksime de lia persono.</p>

         <p class="p">Tutmozis alkuris. La princo iris kun li flanken.</p>

         <p class="p">― Aŭskultu ― diris li, montrante la dezerton. ― Ĉu vi vidas ĉi tiujn
         montojn?...</p>

         <p class="p">― Ni estis tie en la pasinta jaro ― eksopiris la kortegano.</p>

         <p class="p">― Mi rememoris Saran....</p>

         <p class="p">― Mi tuj bruligos incenson por la dioj! ― ekkriis Tutmozis ― ĉar mi
         jam pensis, ke de l' tempo, kiam vi estas vic-reĝo, via ekscelenco forgesis
         pri viaj fidelaj servistoj...</p>

         <p class="p">La princo ekrigardis lin kaj levis la ŝultrojn.</p>

         <p class="p">― Elektu ― diris li ― el la donacoj, kiujn oni oferis al mi, elektu kelke
         da plej belaj vazoj, mebloj, teksaĵoj, kaj antaŭ ĉio braceletojn kaj teksaĵojn,
         kaj portu tion al Sara.</p>

         <p class="p">― Vivu eterne, Ramzes ― murmuretis la elegantulo ― ĉar vi estas
         nobla sinjoro!</p>

         <p class="p">― Diru al ŝi ― daŭrigis la princo ― ke mia koro ĉiam estas plena de
         favoro por ŝi. Diru, ke mi volas, ke ŝi gardu sian sanon kaj zorgu pri la
         infano, kiu devas veni en la mondon. Kiam proksimiĝos la tempo de la
         akuŝo, kaj mi plenumos la ordonojn de mia patro, diru al Sara, ke ŝi
         venos al mi kaj ekloĝos en mia domo. Mi ne povas toleri, ke la patrino de
         mia infano sopiru en la soleco... Veturu, faru, kion mi diris, kaj revenu
         kun bonaj novaĵoj.</p>

         <p class="p">Tutmozis falis sur la vizaĝon antaŭ la nobla monarĥo kaj tuj forveturis.
         La sekvantaro de l' princo, ne povante diveni la enhavon de la interparolado,
         enviis al Tutmozis la favorojn de l' sinjoro, kaj la respektinda
         Ranuzer sentis pligrandiĝantan maltrankvilon en sia animo.</p>

         <p class="p">― Ne bezonu mi ― diris li, plena de maltrankvilo ― levi mian manon
         kontraŭ mi mem kaj en floranta aĝo orfigi mian domon!... Kial, malfeliĉa,
         mi ne pensis pri la horo de l' juĝo, proprigante al mi la propraĵon
         de lia sankteco?...</p>

         <p class="p">Lia vizaĝo fariĝis flava kaj liaj genuoj tremis. Sed la princo, okupita
         de la fluo de l' rememoroj, ne rimarkis lian timon.</p>
<hr>
<div class="footer"><a href="XXIII.html">ĈAPITRO XXIII &gt;&gt;</a></div>
</body>
</html>
