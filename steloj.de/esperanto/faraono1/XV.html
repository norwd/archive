<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XV</title>
</head>
<body background="../bld/papero.jpg">
<div class="header">
<span class="header_left"><a href="XIV.html">&lt;&lt; ĈAPITRO XIV</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XV</h3>

         <p class="first_p">En la sekvinta tago Ramzes sendis sian Negron kun ordonoj Memfison,
         kaj ĉirkaŭ la tagmezo de la urbo venis granda barko al la bieno de Sara.
         Ĝi estis plena de grekaj soldatoj en altaj kaskoj kaj
         brilantaj kirasoj.</p>

         <p class="p">Laŭ komando dek ses homoj, armitaj per ŝildoj kaj mallongaj lancoj,
         surbordiĝis kaj stariĝis en du vicojn. Ili jam estis marŝontaj al la domo
         de Sara, kiam haltigis ilin alia sendito de l' princo. Li ordonis al la 
         soldatoj resti sur la bordo kaj alvokis nur ilian estron, Patroklon, al la
         kronprinco.</p>

         <p class="p">La soldatoj haltis kaj staris senmovaj kiel du vicoj da kolonoj, kovritaj
         per brilanta lado. Post la sendito iris Patroklo en kasko kun plumoj kaj
         purpura tuniko, sur kiu li havis oran armaĵon, ornamitan sur la brusto
         per virina kapo, sur kiu anstataŭ haroj leviĝis serpentoj.</p>

         <p class="p">La princo akceptis la eminentan generalon en la pordego de l' ĝardeno.
         Li ne ridetis, kiel ordinare, eĉ ne respondis al la profunda kliniĝo de 
         Patroklo, sed diris kun malvarma mieno:</p>

         <p class="p">― Diru via ekscelenco al la grekaj soldatoj de miaj regimentoj, ke mi
         ne ekzercos ilin, ĝis lia sankteco ne nomos min duan fojon ilia estro. Ili
         perdis ĉi tiun honoron, drinkuloj, kies krioj ofendas min. Mi turnas ankaŭ
         vian atenton al tio, ke la grekaj regimentoj ne estas sufiĉe disciplinitaj.
         En publikaj lokoj la soldatoj de ĉi tiu korpuso diskutas pri politiko,
         nome pri ia ebla milito, kaj tio estas kvazaŭ perfido de l' ŝtato. Pri tiaj
         aferoj povas paroli nur la sankteco la faraono kaj la membroj de la plej
         alta konsilantaro. Kaj ni, la soldatoj kaj servistoj de nia sinjoro, povas
         nur plenumi la ordonojn de nia plej grandanima estro kaj ĉiam silenti.
         Mi petas, ke via ekscelenco komuniku miajn rimarkojn al miaj regimentoj
         kaj mi deziras al vi ĉiajn sukcesojn.</p>

         <p class="p">― Estos, kiel vi diris, via ekscelenco ― respondis la Greko.
         Li sin turnis sur la kalkano kaj rekta kiel lanco iris kun tinto de
         l' armaĵo al sia ŝipeto.</p>

         <p class="p">Li sciis pri la disputoj de la soldatoj en la drinkejoj, kaj li komprenis
         nun, ke ia malagrablaĵo okazis al la kronprinco, kiun la
         armeo adoris.</p>

         <p class="p">Kiam do li atingis la areton da armitoj, starantaj sur la bordo, li faris
         tre koleran mienon kaj furioze svingante la manojn, diris:</p>

         <p class="p">― Bravaj grekaj soldatoj!... favaj hundoj, la lepro vin manĝu!...
         Se de nun, iu Greko elparolos en drinkejo la nomon de l' kronprinco,
         mi rompos la kruĉon sur lia kapo, kaj la pecojn mi ŝovos en lian gorĝon
         kaj ― for el la regimento! Vi paŝtos porkojn ĉe la egipta kamparano,
         kaj en via kasko la kokinoj metos ovojn. Tia sorto atendas la malsaĝajn
         soldatojn, kiuj ne scias haltigi sian langon; kaj nun maldekstren, 
         malantaŭen kaj marŝu al la barko, la pesto vin!... La soldato de la faraono
         devas antaŭ ĉio trinki por la sano de la faraono kaj por la prospero de
         lia ekscelenco Herhor, la milita ministro. Ili vivu
         eterne!...</p>

         <p class="p">― Eterne ili vivu!... ― respondis la soldatoj.</p>

         <p class="p">Ĉiuj sidiĝis malgajaj en la barko. Sed apud Memfiso la frunto de
         Patroklo sereniĝis kaj li ordonis kanti pri la pastra filino, kiu tiel amis la
         armeon, ke ŝi metis pupon en sian liton, kaj tutajn noktojn pasigis en la
         budeto de la gardsoldatoj.</p>

         <p class="p">Ĉe la ritmo de ĉi tiu kanto oni plej bone marŝis kaj plej
         vigle remis.</p>

         <p class="p">Ĉirkaŭ la vespero al la bieno de Sara albordiĝis alia ŝipeto, el kiu
         eliris la ĉefa intendanto de la bienoj de Ramzes.</p>

         <p class="p">Ankaŭ ĉi tiun altrangulon la princo akceptis en la pordego de
         l' ĝardeno. Eble pro severeco, eble por ne devigi lin eniri en la domon de
         sia konkubino kaj Hebreino.</p> 

         <p class="p">― Mi volis ― diris la princo ― vidi vin kaj diri, ke inter miaj kamparanoj
         rondiras maldecaj babiladoj pri malgrandigo de la impostoj, aŭ pri
         io simila... Mi deziras, ke la kamparanoj eksciu, ke mi ne malgrandigos
         al ili la impostojn. Kaj se iu, malgraŭ la avertoj, obstinos en sia malsaĝo
         kaj diskutos pri la impostoj, li ricevos bastonadon....</p>

         <p class="p">― Eble pli bone estos, se li pagos punon... unu utenon aŭ draĥmon,
         kiel ordonos via ekscelenco ― proponis la intendanto.</p> 

         <p class="p">― Bone; sed oni povas doni bastonadon al la plej ribelaj.</p>

         <p class="p">― Mi kuraĝas rimarkigi al via ekscelenco ― murmuretis la intendanto,
         kiu restis klinita ― ke la kamparanoj efektive dum iom da tempo
         parolis pri la nuligo de la impostoj, ribeligitaj per iu fremdulo. Sed de
         kelke da tagoj ili eksilentis...</p>

         <p class="p">― En tia okazo la bastonado estas superflua ― diris Ramzes.</p>

         <p class="p">― Eble por antaŭgardo?... ― intermetis la intendanto.</p>

         <p class="p">― Ĉu tio ne estos malŝparo de l' bastonoj?</p>

         <p class="p">― Ĉi tiu komercaĵo neniam mankas al ni...</p>

         <p class="p">― En ĉiu okazo... modere ― admonis la princo. ― Mi ne volas, ke
         atingu la orelojn de lia sankteco, ke mi senbezone turmentas la kamparanojn...
         Pro ribelaj babiladoj oni devas bati kaj monpuni, sed se estas
         neniu kaŭzo, oni povas esti grandanima.</p>

         <p class="p">― Mi komprenas ― respondis la intendanto, fikse rigardante la okulojn
         de l' princo. ― Ili kriu tiom, kiom estas necese, por ke ili ne murmuretu
         blasfemojn.</p>

         <p class="p">Ĉi tiuj du paroladoj, de Patroklo kaj de l' intendanto, trakuris la tutan
         Egipton.</p>

         <p class="p">Post la foriro de la intendanto, la princo oscedis kaj ĉirkaŭrigardante
         per enuaj okuloj, li diris al si mem:</p> 

         <p class="p">― Mi faris, kion mi povis. Kaj nun mi faros nenion, se tio estos ebla
         al mi.</p>

         <p class="p">En ĉi tiu momento, de la bienaj konstruaĵoj venis al la princo mallaŭta
         ĝemo kaj rapidaj batoj. Ramzes turnis la kapon kaj ekvidis, ke Ezeĥiel,
         filo de Ruben, batas per bastono unu el siaj subuloj kaj samtempe
         trankviligas lin:</p>

         <p class="p">― Kaj silentu!... silentu, vi malnobla bruto!</p>

         <p class="p">La batata terlaboristo, kuŝante sur la tero, ŝtopis sian buŝon por ne
         krii.</p>

         <p class="p">La princo, en la unua momento, sin ĵetis kiel pantero al la konstruaĵoj.
         Subite li haltis.</p>

         <p class="p">― Kion mi faros al li?... ― murmuretis li. ― La bienoj ja apartenas
         al Sara, kaj ĉi tiu Hebreo estas ŝia parenco...</p>

         <p class="p">Li mordis la lipojn kaj sin kaŝis inter la arboj; cetere la ekzekuto jam
         estis finita.</p>

         <p class="p">― Jen kiel administras la humilaj Hebreoj!... ― pensis la
           princo.</p>

         <p class="p">― Min ili rigardas kiel timigita hundo, kaj la laboristojn ili batas? Ĉu
         ili ĉiuj estas tiaj?..</p>

         <p class="p">Kaj la unuan fojon vekiĝis en la animo de Ramzes suspekto, ke eble
         ankaŭ Sara kaŝas malsincerecon sub la ŝajna boneco.</p>

         <p class="p">En Sara efektive fariĝis ŝanĝoj, precipe moralaj.</p>

         <p class="p">De la unua momento, kiam ŝi renkontis la princon en la dezerta valo,
         li plaĉis al ŝi. Sed ĉi tiu sento subite eksilentis sub la influo de la 
         surdiganta sciigo, ke ĉi tiu bela knabo estas la filo de l' faraono kaj la 
         heredanto de l' trono. Kaj kiam Tutmozis interkonsentis kun Gedeono pri
         ŝia transloĝigo en la domon de l' kronprinco, Sara duone perdis la
         konscion.</p>

         <p class="p">Por ĉiuj trezoroj de l' mondo, por la prezo de l' vivo ŝi ne forlasus lin,
         sed oni ne povis diri, ke ŝi amis lin en tiu epoko. La amo bezonas liberecon
         kaj tempon por doni siajn plej belajn florojn, kaj al ŝi oni lasis
         nek tempon, nek liberecon. En la sekvinta tago, post kiam ŝi ekkonis
         la princon, oni forrabis ŝin, preskaŭ ne demandante ŝian konsenton,
         kaj transportis en la domon apud Memfiso. Kaj post kelke da tagoj ŝi
         farigis amatino, mirigita, terurita, ne komprenante, kio okazas al ŝi.</p>

         <p class="p">Krom tio, ŝi ne havis ankoraŭ sufiĉe da tempo por kutimi al la novaj
         impresoj, kiam ektimigis ŝin la malbonvolo de la najbaraj kamparanoj
         kontraŭ ŝi, kontraŭ Hebreino, poste la vizito de fremdaj sinjorinoj, fine
         la atako kontraŭ la bieno.</p>

         <p class="p">La fakto, ke Ramzes stariĝis ĉe ŝia flanko kaj volis sin ĵeti kontraŭ
         la atakantoj, ankoraŭ pli multe timigis ŝin. Ŝi perdis la konscion ĉe la
         penso, ke ŝi estas en la manoj de tiel malmodera kaj potenca sinjoro,
         kiu, se tio plaĉis al li, havis la rajton verŝi la sangon de
         aliaj, mortigi...</p>

         <p class="p">Sara momenton malesperis; ŝajnis al ŝi, ke ŝi freneziĝos, ŝi aŭdis la
         minacajn ordonojn de l' princo, kiu alvokis la servistojn al la armiloj...
         Sed en la sama momento okazis bagatelo, unu vorto, kiu rekonsciigis
         Saran kaj donis novan direkton al ŝiaj pensoj.</p>

         <p class="p">La princo pensante, ke ŝi estas vundita, forŝiris la bandaĝon de ŝia
         frunto, sed rimarkinte la kontuzon, ekkriis:</p>

         <p class="p">― Tio estas nur kontuzo?... Kiel ĝi aliigas la vizaĝon!...
         Ĉe tiu ĉi vorto Sara forgesis la doloron kaj timon. Nova maltrankvilo
         ekregis ŝin: ŝi do tiel aliiĝis, ke tio mirigis la princon?... Li nur 
         ekmiris!...</p>

         <p class="p">La kontuzo malaperis post kelke da tagoj, sed en la animo de Sara
         restis kaj grandiĝis novaj, nekonataj sentoj. Ŝi komencis esti ĵaluza pri
         Ramzes kaj timis, ke li forlasos ŝin.</p>

         <p class="p">Alia ĉagreno ŝin turmentis: en lia ĉeesto ŝi sentis sin servistino kaj
         sklavino. Ŝi estis kaj volis esti lia plej fidela servistino, lia plej sindona
         sklavino, ne forlasanta lin kiel ombro. Sed samtempe ŝi deziris, ke almenaŭ
         dum la karesoj li ne agu kun ŝi kiel sinjoro kaj estro.</p>

         <p class="p">Ŝi ja estis lia, kaj li ŝia. Kial do li ne montras, ke li apartenas al ŝi
         almenaŭ iom, sed pruvas per ĉiu vorto kaj movo, ke senfundaĵo disigas
         ilin?... Kia?... Ĉu ŝi ne tenis lin en siaj brakoj? Ĉu li ne kisis ŝian
         buŝon kaj bruston?...</p>

         <p class="p">Foje venis al ŝi la princo kun hundo. Li restis nur kelke da horoj, sed
         la tutan tempon la hundo kuŝis ĉe la piedoj de l' princo, en la loko de
         Sara, kaj kiam ŝi volis sidiĝi tie, ĝi komencis murmuri... kaj la princo
         ridis kaj same dronigis siajn fingrojn en la haregoj de la malpura
         besto, kiel en ŝiaj haroj. Kaj same la hundo rigardis la okulojn de
         l' princo, eble kun la sola diferenco, ke ĝi rigardis pli
         kuraĝe, ol ŝi.</p>

         <p class="p">Ŝi ne povis trankviliĝi kaj ekmalamis la saĝan beston, kiu forprenis
         al ŝi parton da karesoj, tute ne zorgante pri ili kaj kondutante en la
         ĉeesto de la sinjoro tiel senĝene, kiel ŝi neniam kuraĝus. Ŝi eĉ ne povus
         havi tiel indiferentan mienon, nek rigardi flanken, kiam sur ŝia kapo
         kuŝis la mano de l' kronprinco.</p>

         <p class="p">Antaŭ nelonge la princo ree parolis pri dancistinoj. Sara
         eksplodis:</p>

         <p class="p">― Kiel? Li do lasus sin karesi de tiuj virinoj nudaj, senhontaj?...
         Kaj Jehovo, vidante ĉi tion de la alta ĉielo, ne ĵetus tondron sur la 
         monstrajn virinojn?...</p>

         <p class="p">Vere, Ramzes diris, ke ŝi estas al li pli kara ol ĉiuj. Sed liaj vortoj
         ne trankviligis Saran; ili havis nur tiun efikon, ke ŝi decidis pensi pri
         nenio, ekster sia amo.</p>

         <p class="p">Kio okazos morgaŭ?... tio ne estas grava. Kaj kiam ĉe la piedoj de
         l' princo ŝi kantis pri la ĉagrenoj, kiuj persekutas la homan genton de
         la lulilo ĝis la morto, ŝi esprimis per sia kanto la staton de sia propra
         animo kaj sian lastan esperon ― en Dio.</p>

         <p class="p">Hodiaŭ Ramzes estas apud ŝi, tio sufiĉas: ŝi havas ĉiujn feliĉojn, kiujn
         povas doni la vivo. Sed ĝuste tie komenciĝis por Sara la plej granda
         ĉagreno.</p>

         <p class="p">La princo vivis kun ŝi sub la sama tegmento, li promenis kun ŝi en
         la ĝardeno, iafoje prenis ŝin en la ŝipeton kaj veturigis sur Nilo. Sed li
         fariĝis neniom pli proksima ol tiam, kiam li estis trans la rivero, en la
         reĝa parko.</p>

         <p class="p">Li estis kun ŝi, sed pensis pri io alia, kaj Sara eĉ ne povis diveni, pri
         kio? Li ĉirkaŭprenis ŝin, aŭ ludis kun ŝiaj haroj, sed li rigardis al 
         Memfiso, aŭ la grandegajn multkolorajn kolonojn de la faraona kastelo, aŭ
         ― oni ne scias kien.</p>

         <p class="p">Iafoje li eĉ ne respondis ŝiajn demandojn, aŭ subite ekrigardis ŝin
         kvazaŭ vekita, kvazaŭ mirante, ke li vidas ŝin apud si.</p>
<hr>
<div class="footer"><a href="XVI.html">ĈAPITRO XVI &gt;&gt;</a></div>
</body>
</html>
