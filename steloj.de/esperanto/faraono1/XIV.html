<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XIV</title>
</head>
<body background="../bld/papero.jpg">
<div class="header">
<span class="header_left"><a href="XIII.html">&lt;&lt; ĈAPITRO XIII</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XIV</h3>

         <p class="first_p">En la monato Ĥoiak, de la mezo de septembro ĝis la mezo de oktobro,
         la akvoj de Nilo kreskis plej alten kaj komenciĝis malgranda malleviĝo
         En la ĝardenoj oni kolektis la tamarindajn fruktojn, daktilojn kaj olivojn,
         kaj la arboj ekfloris duan fojon.</p>

         <p class="p">En ĉi tiu tempo lia sankteco Ramzes XII forlasis sian sunan palacon
         apud Memfiso. Kun granda sekvantaro en kelkdeko da ŝipoj riĉe ornamitaj
         li veturis Tebojn danki la tieajn diojn pro la bona leviĝo de Nilo kaj
         samtempe fari oferojn en la tomboj de siaj eterne vivantaj
         antaŭuloj...</p>

         <p class="p">La granda monarĥo tre favore adiaŭis sian filon kaj heredonton, sed
         la administradon de la ŝtataj aferoj dum sia foresto li
         konfidis al Herhor.</p>

         <p class="p">La princo Ramzes tiel forte estis impresita de ĉi tiu manko de l' konfido
         de la monarĥo, ke dum tri tagoj li ne eliris el sia domo, manĝis nenion
         kaj nur ploris. Poste li ĉesis sin razi kaj transloĝiĝis en la bienon de
         Sara, por eviti renkonton kun Herhor kaj kolerigi la patrinon, kiu laŭ
         lia opinio estis la kaŭzo de liaj malfeliĉoj.</p>

         <p class="p">Tuj en la sekvinta tago en ĉi tiu rifuĝejo vizitis lin Tutmozis, tirante
         post si du ŝipojn kun muzikistoj kaj dancistinoj kaj trian plenan de
         manĝaĵo, floroj kaj vino. Sed la princo ordonis al la muzikistoj kaj 
         dancistinoj veturi for, kaj kondukante la adjutanton en la
         ĝardenon, diris:</p>

         <p class="p">― Kredeble mia patrino (ŝi vivu eterne!) sendis vin ĉi tien por forŝiri
         min de la Hebreino?... Diru do al ŝia reĝa moŝto, ke se Herhor fariĝus
         ne nur la vic-reĝo, sed eĉ filo de mia patro, mi faros, kio plaĉos al
         mi... Mi komprenas tion... Hodiaŭ ili volus forpreni de mi Saran, kaj
         morgaŭ .... Mi pruvos al ili, ke mi rezignos nenion.</p>

         <p class="p">La princo estis incitita: Tutmozis levis la ŝultrojn, fine li
         respondis:</p>

         <p class="p">― Kiel la vento forportas la birdon en la dezerton, tiel la kolero elĵetas
         la homon sur la bordojn de la maljusteco. Ĉu vi povas miri, ke la pastroj
         ne ĝojas, ke la kronprinco ligis sian vivon kun virino de alia kredo?
         Estas vero, ke Sara ne plaĉas al ili, tiom pli, ke vi posedas ŝin solan;
         se vi havus kelke da diversaj virinoj, kiel ĉiuj junaj nobeluloj, oni tute
         ne atentus la Hebreinon. Sed kion malbonan ili faris al ŝi?... Nenion.
         Kontraŭe, iu pastro defendis ŝin kontraŭ furiozaj atakantoj, kiujn vi
         bonvolis liberigi el la malliberejo.</p>

         <p class="p">― Kaj mia patrino ... ― interrompis la kronprinco.</p>

         <p class="p">Tutmozis komencis ridi.</p>

         <p class="p">― Via respektinda patrino ― daŭrigis li ― amas vin, kiel siajn proprajn
         okulojn kaj sian propran koron. Sendube ankaŭ al ŝi ne plaĉas
         Sara, sed ĉu vi scias, kion ŝi foje diris al mi?... Ke mi ŝtelu de vi
         Saran!... Vi vidas, kiel ŝi ŝercis. Mi respondis ankaŭ per ŝerco: 
	 &quot;Ramzes
         donacis al mi aron da ĉashundoj kaj du siriajn ĉevalojn, kiam ili
         tedis lin; do eble iam li transdonos al mi ankaŭ sian amatinon, kiun mi
         kredeble devos akcepti kun aldono.&quot;</p>

         <p class="p">― Eĉ ne sonĝu pri tio. Al neniu mi hodiaŭ donus Saran, ĝuste tial,
         ke pro ŝi mia patro ne nomis min vic-reĝo.</p>

         <p class="p">Tutmozis balancis la kapon.</p>

         <p class="p">― Vi tute eraras, vi tiel eraras, ke tio timigas min. Ĉu efektive vi ne
         komprenas la kaŭzojn de la malfavoro, kiujn konas ĉiu klera homo en
         Egipto?...</p>

         <p class="p">― Mi scias nenion....</p>

         <p class="p">― Tiom pli malbone ― diris embarasite Tutmozis. ― Vi do ne scias,
         ke de l' tempo de la manovroj, la soldatoj, precipe grekaj, en ĉiuj drinkejoj
         trinkas por via sano...</p>

         <p class="p">― Por tio ja ili ricevis la monon.</p>

         <p class="p">― Jes, sed ne por krii per laŭta voĉo, ke kiam vi ekregos post lia
         sankteco (li vivu eterne!), vi komencos grandan militon, post kiu grandaj
         ŝanĝoj fariĝos en Egipto... Kiaj ŝanĝoj?... Kaj kiu, dum vivas la
         faraono, kuraĝas paroli pri la planoj de lia heredonto?</p>

         <p class="p">Nun la princo malgajiĝis.</p>

         <p class="p">― Jen unu afero, sed mi diros al vi ankoraŭ pri alia ― daŭrigis Tutmozis,
         ― ĉar la malbono, kiel hieno, neniam iras unuope. Ĉu vi scias,
         ke inter la kamparanoj oni kantas vin, kiel vi liberigis el la malliberejo
         la atakintojn, kaj kio estas pli malbona, ankaŭ tie oni parolas, ke kiam
         vi ekregos post lia sankteco, oni neniigos ĉiujn impostojn. Mi devas tuj
         aldoni, ke ĉiufoje kiam oni komencis babili inter la kamparanoj pri la
         maljusteco aŭ pri la impostoj, ĉiam eksplodis ribeloj. Aŭ ekstera malamiko
         sin ĵetis sur la malfortigitan ŝtaton, aŭ Egipto dividiĝis en tiom
         da partoj, kiom da nomarĥoj estis... Cetere juĝu vi mem: ĉu estas konvene,
         ke en Egipto oni ripetas iun ajn nomon pli ofte, ol la nomon de
         l' faraono?... kaj ke iu sin lokas inter la popolo kaj nia sinjoro?... Se
         vi permesus, mi rakontus al vi, kion pri tio opinias la
         ― pastroj...</p>

         <p class="p">― Parolu, mi petas vin...</p>

         <p class="p">― Tre saĝa pastro, kiu de la supro de la templo de Amon observas la
         ĉielajn movojn, elpensis sekvantan apologon:</p>

         <p class="p">La faraono estas la suno, la kronprinco la luno. Kiam la lumantan
         dion sekvas de malproksime la luno, ni havas la helecon tage kaj la
         helecon nokte. Kiam la luno volas esti proksime de la suno, tiam ĝi mem
         malaperas kaj la noktoj estas mallumaj. Sed se okazas, ke la luno
         stariĝas antaŭ la suno, tiam fariĝas mallumiĝo kaj granda paniko en la
         mondo.</p>

         <p class="p">― Kaj ĉiuj ĉi babiladoj ― interrompis, Ramzes ― atingas la orelojn
         de lia sankteco?... Ve al mia kapo!... Estus pli bone, se mi neniam
         estus reĝa filo!...</p>

         <p class="p">― La faraono, kiel tera dio, scias pri ĉio; sed li estas tro potenca por
         atenti la kriojn de ebriaj soldatoj, aŭ murmurojn de kamparanoj. Li
         komprenas, ke ĉiu Egiptano estas preta doni por li sian vivon kaj vi
         antaŭ ĉiuj.</p>

         <p class="p">― Veron vi diris!... ― respondis la ĉagrenita princo. ― Tamen en
         ĉio ĉi mi vidas novan malnoblecon kaj malsincerecon de l' pastroj ―
         aldonis li viviĝante. ― Do mi, mi kovras la majeston de nia sinjoro, ĉar
         mi liberigas el la malliberejo la senkulpajn kaj malpermesas al mia bienluanto
         turmenti la kamparanojn per maljustaj impostoj?... Sed kiam
         lia ekscelenco Herhor komandas la armeon, nomas ĝiajn estrojn, faras
         traktatojn kun fremdaj princoj, kaj al mia patro ordonas pasigi la
         tempon en preĝoj...</p>

         <p class="p">Tutmozis kovris la orelojn kaj piedfrapante ekkriis:</p>

         <p class="p">― Silentu jam, silentu!... ĉiu via vorto estas blasfemo... La ŝtaton 
         regas nur lia sankteco, kaj ĉio, kio ajn fariĝas sur la tero, devenas de
         lia volo. Herhor estas nur servisto de l' faraono kaj faras tion, kion ordonas
         la sinjoro... Iam vi mem konvinkiĝos... Ne estu malbone komprenitaj
         miaj vortoj!...</p>

         <p class="p">La princo tiel malgajiĝis, ke Tutmozis interrompis la diskuton kaj
         plej rapide adiaŭis la amikon. Kiam li sidiĝis en la ŝipeto, ornamita de
         baldakeno kaj kurtenoj, li profunde ekspiris kaj eltrinkinte grandan pokalon
         da vino, komencis mediti:</p>

         <p class="p">&quot;Brr!... Mi dankas la diojn, ke ili ne donis al mi tian karakteron,
         kian posedas Ramzes. Li estas la plej malfeliĉa en la plej feliĉaj kondiĉoj...
         Li povus havi la plej belajn virinojn el Memfiso, kaj li sin ligis kun
         unu por turmenti la patrinon! Dume, li turmentas ne la patrinon, sed
         ĉiujn ĉi ĉastajn virgulinojn kaj fidelajn edzinojn, kiuj sekiĝas de melankolio,
         ke la kronprinco, tiel bela knabo, ne forprenas de ili la virtecon aŭ
         ne devigas ilin al la malfideleco. Li povus ne nur trinki plej bonan vinon,
         sed eĉ sin bani en ĝi, kaj li preferas la mizeran soldatan bieron kaj
         sekan platan kukon, frotitan per ajlo. De kie ĉi tiuj kamparanaj gustoj?
         Mi ne komprenas. Oni povas supozi ke la respektinda sinjorino Nikotris
         en la plej danĝera tempo tro multe rigardis manĝantajn laboristojn?...&quot;</p>

         <p class="p">&quot;Li ankaŭ povus nenion fari de la tagiĝo ĝis la nokto. Se li volus, eĉ
         nutrus lin la plej eminentaj sinjoroj, iliaj edzinoj, fratinoj kaj filinoj. Sed
         li ne nur mem etendas la manon por preni la manĝaĵon, sed, eĉ kvazaŭ
         por ĉagreni la noblan junularon, li mem lavas sin, mem sin vestas, kaj
         lia frizisto tutajn tagojn kaptas per laĉoj birdojn kaj ne aplikas sian talenton.&quot;</p>

         <p class="p">&quot;Ho Ramzes, Ramzes!... ― sopiris la elegantulo. ― Ĉu la modo povas
         flori, kiam ni havas tian princon... Jam de unu jaro ni portas samajn
         antaŭtukojn kaj la perukoj ne malaperas nur dank' al la kortegaj altranguloj,
         ĉar Ramzes tute ne volas porti perukojn. Ĉu tio ne estas
         granda humiligo por la nobelularo?</p>

         <p class="p">Kaj ĉion ĉi... brr... faras la malbenita politiko... Oh, kiel feliĉa mi
         estas, ke mi ne bezonas diveni, kion oni pensas en Tiro aŭ Ninivo,
         zorgi pri la salajro por la soldatoj, kalkuli ĉu la loĝantaro de Egipto
         kreskas aŭ malgrandiĝas kaj kiajn impostojn oni povas kolekti. Terura
         afero estas diri al si mem: mia kamparano ne pagas tiom, kiom mi
         bezonas kaj elspezas, sed kiom permesas la leviĝo de Nilo. La patro Nilo
         ne demandas ja miajn kreditorojn: kiom mi ŝuldas al ili?&quot;</p>

         <p class="p">Tiel pensis la eleganta Tutmozis kaj per ora vino fortigis la ĉagrenitan
         animon. Kaj antaŭ kiam la ŝipeto atingis Memfison, faligis lin tiel forta
         dormo, ke la sklavoj devis sur la brakoj transporti sian sinjoron ĝis la
         portilo.</p>

         <p class="p">Post la foriro de Tutmozis, kiu similis forkuron, la kronprinco profunde
         ekmeditis, eĉ eksentis timon.</p>

         <p class="p">La princo estis skeptikulo, kiel edukito de la plej altaj pastraj lernejoj
         kaj membro de la plej alta aristokrataro. Li sciis, ke dum unuj pastroj
         per longedaŭraj fastoj kaj sobreco sin preparas al elvokado de l' spiritoj,
         aliaj nomas la spiritojn halucinacio aŭ trompo. Li vidis multfoje, ke la
         sankta bovo Apis, antaŭ kiu la tuta Egipto falis teren, ricevis ofte
         fortajn batojn de plej malaltaj pastroj, kiuj donis al li nutraĵon kaj submetis
         bovinojn. Fine, li komprenis, ke lia patro, Ramzes XII, kiu por la
         popolaĉo estas eterne vivanta dio kaj ĉiopova sinjoro de l' mondo, estas
         en la realeco sama homo kiel la aliaj, nur iom pli malsanema ol aliaj
         maljunuloj kaj kies povon tre limigis la pastroj.</p>

         <p class="p">Ĉion ĉi la princo vidis kaj multajn aferojn li mokis en sia animo, eĉ
         publike. Sed lia tuta libertinismo falis antaŭ la vereco de l' fakto, ke ne
         estas permesite al iu ajn ridi la titolojn de l' faraono!...</p>

         <p class="p">Ramzes konis la historion de sia lando kaj memoris, ke en Egipto
         oni multon pardonis al la grandaj. Granda sinjoro povis detrui kanalon,
         mortigi sekrete homon, ridi en silento la diojn, akcepti donacojn de
         l' fremdlandaj ambasadoroj... Sed du pekoj estis nepardoneblaj: la perfido
         de la pastraj misteroj kaj la perfido de l' faraono. Homo, kiu faris
         tion, malaperadis, iafoje post unu jaro, el la mezo de siaj servistoj kaj
         amikoj. Sed kie li estis kaj kio okazis al li, oni ne kuraĝis
         demandi.</p>

         <p class="p">Do Ramzes sentis, ke li estas sur sama krutaĵo, de l' tempo kiam la
         soldatoj kaj kamparanoj komencis ripeti lian nomon kaj diskuti pri iaj
         liaj planoj: pri ŝanĝoj en la ŝtato kaj pri estontaj militoj. Pensante pri
         tio, la princo sentis impreson, ke la sennoma amaso de mizeruloj kaj
         ribeluloj superforte puŝas lin, la kronprincon sur la supron de la plej alta
         obelisko, de kie oni povas nur fali kaj dispeciĝi.</p>

         <p class="p">Poste, kiam post longa vivo de l' patro li fariĝos faraono, li havos
         rajton kaj rimedojn plenumi tiajn agojn, pri kiuj neniu en Egipto
         povus pensi sen teruro. Sed hodiaŭ li vere devas sin gardi, ke oni ne proklamu
         lin perfidulo kaj ribelulo kontraŭ la fundamentaj leĝoj de la
         ŝtato.</p>

         <p class="p">En Egipto estis unu sola videbla estro: la faraono. Li regis, li volis,
         li pensis por ĉiuj, kaj ve al tiu, kiu kuraĝus laŭte dubi pri la ĉiopoveco
         de l' faraono, aŭ paroli pri iaj siaj planoj, aŭ pri ŝanĝoj
         entute.</p>

         <p class="p">La planoj estis farataj en unu sola loko: en la ĉambrego, kie la faraono
         aŭskultis la opiniojn de la membroj de la privata konsilantaro
         kaj esprimis al ili sian propran opinion. Ĉiuj ŝanĝoj povis eliri nur de
         tie. Tie brulis la sola videbla lampo de la ŝtata saĝo kaj ĝia brilo lumigis
         la tutan Egipton. Sed ankaŭ pri tio pli sendanĝere estis
         silenti.</p>

         <p class="p">Ĉiuj ĉi rimarkoj kun rapideco de l' vento traflugis la animon de
         l' kronprinco, kiam li sidis sur ŝtona benko en la ĝardeno de Sara, sub
         kaŝtanarbo, kaj rigardis la ĉirkaŭantan lin pejzaĝon.</p>

         <p class="p">La akvo de Nilo jam iom malleviĝis kaj komencis fariĝi klara, kiel
         kristalo. Sed la tuta lando havis ankoraŭ aspekton de l' mara golfo, 
         semita per multenombraj insuloj, sur kiuj estis videblaj konstruaĵoj, ĝardenoj
         legomaj kaj fruktaj, kaj tie ĉi kaj tie aretoj da grandaj arboj,
         servantaj kiel ornamo.</p>

         <p class="p">Ĉirkaŭ ĉiuj ĉi insuloj krakis la gruoj kun siteloj, per kiuj homoj nudaj,
         brunkoloraj, en malpuraj kufoj kaj zonoj ĉerpis la akvon el Nilo kaj
         verŝis ĝin, unu post alia, en pli kaj pli alte kuŝantajn
         putojn.</p>

         <p class="p">Precipe unu sceno fiksiĝis en la memoro de Ramzes: sur la deklivo
         de monteto laboris tri gruoj: unu verŝis akvon el la rivero en la plej
         malaltan puton, la dua ĉerpis el ĝi kaj levis la akvon kelke da ulnoj pli
         alten; la tria el la meza puto transverŝis la akvon en la plej altan puton,
         sur la supro de la monteto. Tie kelke da homoj, ankaŭ nudaj, ĉerpis la
         akvon per kruĉoj kaj surverŝis bedojn de legomoj aŭ per ŝprucigiloj malsekigis
         la arbojn.</p>

         <p class="p">La movoj de la gruoj supren kaj malsupren, la klinado de l' siteloj,
         la ŝprucado de l' akvo estis tiel ritmaj, ke homoj, kiuj plenumis ilin,
         ŝajnis aŭtomatoj. Neniu el ili alparolis sian najbaron, ŝanĝis lokon aŭ
         sin turnis; ĉiu nur sin klinis kaj rektiĝis, ĉiam same de la mateno ĝis
         la vespero, de unu monato ĝis alia, kaj kredeble de la juneco ĝis la
         morto.</p>

         <p class="p">― Kaj tiaj kreaĵoj ― pensis la princo, rigardante la laboron de la
         terkulturistoj ― tiaj kreaĵoj volas min fari plenumanto de iliaj ĥimeroj!...
         Kiajn ŝanĝojn en la ŝtato ili povas postuli? Nenion alian ol tion,
         ke la homo ĉerpanta el la plej malalta puto transiru al la pli alta aŭ
         anstataŭ surverŝi la bedojn per sitelo, li surverŝu la arbojn per ŝprucigilo.</p>

         <p class="p">La kolero ekregis lin kaj sento de l' humileco ĉe la penso, ke li, la
         kronprinco, dank' al la fabeloj de tiaj kreaĵoj, kiuj la tutan vivon
         balanciĝas antaŭ putoj kun malpura akvo, ne fariĝis la vic-reĝo de la
         faraono!</p>

         <p class="p">En la sama momento li ekaŭdis mallaŭtan murmuron inter la arboj,
         kaj delikataj manoj sin apogis sur liaj ŝultroj.</p>

         <p class="p">― Kio do, Sara? ― demandis la princo, ne turnante la kapon.</p>

         <p class="p">― Vi estas malĝoja, mia sinjoro? ― respondis ŝi. ― Ne tiel ĝojis
         Moiso, ekvidinte la promesitan teron, kiel mi, kiam vi diris, ke vi 
         transloĝiĝas ĉi tien por resti kun mi. Sed jam unu tagon ni estas kune, kaj
         mi ne vidis ankoraŭ vian rideton. Vi eĉ ne parolas al mi, sed paŝas malgaja,
         kaj nokte vi ne karesas min, sed sopiras.</p>

         <p class="p">― Mi havas ĉagrenon.</p>

         <p class="p">― Diru ĝin al mi. Ĉagreno estas kiel trezoro, ricevita por gardado.
         Dum ni solaj gardas ĝin, eĉ la dormo forkuras de ni kaj nur tiam ni
         trankviliĝas, kiam ni trovas duan gardiston.</p>

         <p class="p">Ramzes ĉirkaŭprenis ŝin kaj sidiĝis apud ŝi sur la benko.</p>

         <p class="p">― Kiam la kamparano ― diris li kun rideto ― ne sukcesos ĝustatempe
         antaŭ la leviĝo de Nilo kolekti la rikoltojn, la edzino helpas lin.
         Ŝi ankaŭ helpas lin melki la bovinojn, portas al li manĝaĵon, kiam li
         forestas, lavas lin, kiam li revenas de la laboro. Tiel aperis la kredo, ke
         la virino povas malgrandigi la embarasojn de l' viro.</p>

         <p class="p">― Vi tion ne kredas, sinjoro?... </p>

         <p class="p">― La ĉagrenojn de princo ― respondis Ramzes ― ne forigos virino,
         eĉ tiel saĝa kaj potenca, kiel mia patrino.</p>

         <p class="p">― Pro Dio! Kiaj ili estas, diru al mi?... ― insistis Sara, karese sin
         premante al la ŝultro de l' kronprinco. ― Laŭ niaj legendoj, Adamo
         forlasis la paradizon por Eva, kaj li ja estis la plej granda reĝo de la
         plej bela regno...</p>

         <p class="p">La princo ekmeditis, post momento li komencis:</p>

         <p class="p">― Ankaŭ niaj saĝuloj instruas, ke pli ol unu viro forlasis altan rangon
         por virino. Sed oni ne diras, ke iu viro akiris ion grandan per virino;
         eble nur ia militestro, al kiu faraono donis sian filinon kun granda
         doto kaj alta ofico.</p>

         <p class="p">Sed helpi iun atingi pli altan postenon aŭ eĉ nur eliri el embaraso, ―
         tion la virino ne povas.</p>

         <p class="p">― Ĉar eble ŝi ne amas, kiel mi amas vin, sinjoro... ― murmuretis
         Sara.</p>

         <p class="p">― Mi scias, ke vi amas min senlime... Neniam vi postulis de mi donacojn,
         neniam vi protektis tiajn, kiuj ne ŝanceliĝas serĉi karieron eĉ
         sub la litoj de princaj amatinoj. Vi estas pli dolĉa, ol ŝafido kaj silentema
         kiel la nokto apud Nilo. Viaj kisoj estas kiel la parfumoj el la lando
         Punt, via ĉirkaŭpreno estas dolĉa kiel la dormo de laca homo. Mi ne havas
         mezurilon por via beleco, nek vortojn por viaj kvalitoj. Vi estas mirindaĵo
         inter la virinoj, kies buŝo estas plena de maltrankvilo, kaj kies
         amo kostas kare. Sed malgraŭ tuta via perfekteco, kiel vi povas helpi
         miajn embarasojn? Ĉu vi faros, ke lia sankteco proklamu grandan militon
         kontraŭ la oriento kaj nomos min militestro? Ĉu vi donos al mi
         almenaŭ la Memfisan korpuson, pri kiu mi petis, aŭ faros min vic-reĝo
         de Malsupra Egipto? Kaj ĉu vi igos ĉiujn regnanojn de lia sankteco
         pensi kaj senti kiel mi, la plej fidela el ĉiuj?...</p>

         <p class="p">Sara mallevis la manojn sur la genuojn kaj murmuretis
         malĝoje:</p>

         <p class="p">― Vere, mi ne povas... Mi povas nenion!...</p>

         <p class="p">― Kontraŭe vi povas multon!... Vi povas gajigi min ― respondis
         Ramzes ridetante. ― Mi scias, ke vi lernis danci kaj ludi. Demetu do
         viajn longajn vestojn, kiuj konvenas al pastrinoj, gardantaj la fajron,
         kaj vestu vin per diafana muslino, kiel... la feniciaj dancistinoj... kaj
         dancu, kaj karesu min, kiel ili...</p>

         <p class="p">Sara kaptis lin je la manoj kaj kun flamoj en la okuloj,
         ekkriis:</p>

         <p class="p">― Vi vizitas tiajn malĉastulinojn?... Diru... mi eksciu pri mia mizero...
         Kaj poste resendu min al la patro, en mian dezertan valon, kie,
         ho, se mi ne estus vin vidinta!...</p>

         <p class="p">― Trankviliĝu, trankviliĝu ― diris la princo, ludante kun
           ŝiaj haroj.</p>

         <p class="p">― Mi ja devas vidi dancistinojn, se ne en la festenoj, almenaŭ en reĝaj
         solenoj, aŭ dum diservo en la temploj. Sed ili ĉiuj kune ne interesas min
         tiel, kiel vi sola, cetere... kiu el ili povus vin egali. Vi havas korpon kiel
         la statuo de Izido, skulptita en eburo, kaj el la dancistinoj ĉiu havas
         ian difekton. Unuj estas tro grasaj, aliaj havas maldikajn piedojn aŭ
         malbelajn manojn, aliaj portas malnaturajn harojn. Kiu el ili estas kiel
         vi?... Se vi estus Egiptanino, ĉiuj temploj konkurus por havi vin kiel
         unuan kantistinon. Kion mi diras?... Se nun vi aperus en Memfiso en
         diafana vesto, la pastroj paciĝus kun vi, se nur vi konsentus partopreni
         en la procesioj.</p>

         <p class="p">― Al ni, filinoj de Judo, malpermesite estas porti maldecajn
         vestojn.</p>

         <p class="p">― Kaj danci, kaj kanti?... Por kio do vi tion lernis?</p>

         <p class="p">― Niaj virinoj kaj knabinoj dancas unu kun alia, kaj ne por semi en
         la viraj koroj fajrajn grajnojn de la deziro. Kaj mi kantas... Atendu mia
         sinjoro, mi kantos por vi...</p>

         <p class="p">Ŝi leviĝis de la benko kaj iris al la domo. Baldaŭ ŝi reaperis. Post ŝi
         juna knabino, kun timaj nigraj okuloj, portis harpon.</p>

         <p class="p">― Kiu estas ĉi tiu knabino? ― demandis la princo. ― Atendu, mi jam
         vidis ie ĉi tiun rigardon ... Ah, ah, kiam mi estis ĉi tie la lastan fojon,
         ĉi tiu timema knabino rigardis min, kaŝita inter la
         arbetoj...</p>

         <p class="p">― Tio estas mia parencino kaj servistino, Ester ― respondis Sara. 
         ― Ŝi loĝas ĉe mi jam unu monaton, sed timas vin, sinjoro, ŝi do ĉiam forkuras.
         Povas esti, ke iam ŝi rigardis vin kaŝite.</p>

         <p class="p">― Vi povas foriri, mia infano ― diris la princo al la ŝtoniĝinta knabino,
         kaj kiam ŝi malaperis post la arboj, li aldonis: ― Ŝi ankaŭ estas
         Hebreino -... Kaj la gardisto de via domo, kiu ankaŭ rigardas min, kiel
         ŝafo krokodilon?</p>

         <p class="p">― Tio estas Samuelo, filo de Esdreas, ankaŭ mia parenco. Mi prenis
         lin anstataŭ la Negro, al kiu vi, sinjoro, donacis la liberecon. Vi ja permesis
         al mi elekti miajn servistojn?...</p>

         <p class="p">― Jes, certe! Sendube ankaŭ la estro de la terlaboristoj estas Hebreo,
         ĉar li havas flavan vizaĝon kaj rigardas min tiel humile, kiel neniu
         Egiptano scius rigardi.</p>

         <p class="p">― Tiu ― respondis Sara ― estas Ezeĥiel, la filo de Ruben, parenco
         de mia patro. Ĉu ili ne plaĉas al vi, sinjoro?... Tio estas viaj tre fidelaj
         servistoj.</p>

         <p class="p">― Ĉu ili plaĉas!... ― diris la princo malkontenta, tamburante per
         la fingroj sur la benko. ― Ili ne estas ĉi tie por plaĉi al mi, sed por gardi
         vian propraĵon... Cetere ili ĉiuj estas al mi tute indiferentaj... Kantu,
         Sara.</p>

         <p class="p">Sara ekgenuis sur la herbo, ĉe la piedoj de l' princo, kaj pinĉinte kelke
         da akordoj sur la harpo, komencis:</p>

         <p class="p">― Kie estas tiu, kiu ne havas ĉagrenon? Kie estas tiu, kiu sin preparante
         al la dormo, havus la rajton diri: jen tago, kiun mi pasigis sen
         malĝojo? Kie estas homo, kiu kuŝiĝante en la tombon, povus diri: Mia
         vivo pasis sen doloro kaj timo, kiel serena tago apud Jordano!</p>

         <p class="p">Sed kiel multenombraj estas tiuj, kiuj ĉiutage surverŝas sian panon
         per larmoj kaj kies domo estas plena de sopiroj.</p>

         <p class="p">La ploro estas la unua voĉo de l' homo sur ĉi tiu tero, kaj la ĝemo lia
         lasta adiaŭo. Plena de malĝojo li eniras en la vivon, plena de bedaŭro li
         malleviĝas al la loko de l' ripozo, kaj neniu demandos lin, kie li volus
         resti.</p>

         <p class="p">Kie estas tiu, kiu neniam sentis la maldolĉecon de l' ekzistado? Ĉu tio
         estas la infano, kies patrinon forrabis la morto, aŭ suĉulo ĉe la mamo,
         kiun la malsato sekigis, antaŭ kiam ĝi almetis sian buŝeton?</p>

         <p class="p">Kie estas la homo trankvila pri sia sorto, kiu ne mallevante la okulojn
         povus rigardi la morgaŭon? Ĉu tiu, kiu laborante sur la kampoj scias,
         ke ne en lia povo estas la pluvo kaj ke ne li montras la vojon al la akrido?
         Ĉu la komercisto, kiu konfidas siajn riĉaĵojn al la vento, venanta
         oni ne scias de kie, kaj la vivon al la ondoj super senfundaĵo, kiu englutas
         ĉion kaj nenion redonas?</p>

         <p class="p">Kie estas la homo sen maltrankvilo en la animo? Ĉu tio estas la ĉasisto,
         kiu persekutas rapidan kapreolinon, kaj renkontas sur sia vojo
         leonon, kiu ridas la sagon? Ĉu tio estas la militisto, kiu laciĝante marŝas
         al la gloro, kaj renkontas arbaron da akraj lancoj kaj glavojn el bronzo,
         soifantajn sangon? Ĉu tio estas la granda reĝo, kiu sub la purpuro
         portas pezan kirason, kiu per sendorma okulo observas la armeojn de la
         potencaj najbaroj, kaj per la orelo kaptas la murmureton de la kurteno,
         timante, ke en lia propra tendo lin faligos la perfido?</p>

         <p class="p">Kaj tial la koro de l' homo en ĉiu loko kaj en ĉiu horo estas plenplena
         de malĝojo. En la dezerto lin minacas la leono kaj skorpio, en la kavernoj
         la drako, inter la floroj la venena serpento. Kiam la suno brilas,
         la avida najbaro meditas, kiel ŝteli lian teron, en la nokto la ruza rabisto
         palpas la pordon de lia ĉambro. En la infaneco li estas senpova, en la
         maljuneco senforta, en la matura aĝo ― ĉirkaŭita de l' danĝeroj, kiel
         la baleno ― de la profundaj akvoj.</p>

         <p class="p">Kaj tial, sinjoro, mia Kreinto, al vi sin turnas la laca animo. Vi 
         alkondukis ĝin en ĉi tiun mondon, plenan de embuskoj, Vi inokulis al ĝi
         la timon de l' morto, Vi fermis ĉiujn vojojn de l' trankvileco, esceptinte
         tiun, kiu kondukas al Vi. Kaj kiel la infano, kiu ne scias paŝi, kroĉiĝas
         al la vesto de l' patrino por ne fali, tiel la mizera homo etendas manojn
         al via kompato kaj liberiĝas de la duboj...</p>

         <p class="p">Sara eksilentis, la princo meditis momenton kaj diris:</p>

         <p class="p">― Vi, Hebreoj, estas malgaja nacio. Se en Egipto oni kredus, kion
         instruas via himno, neniu ridus sur la bordoj de Nilo. La potenculoj
         sin kaŝus de l' timo en la subteraj galerioj de la temploj, kaj la popolo
         anstataŭ labori forkurus en kavernojn kaj tie atendus kompaton, kiu,
         cetere, venus neniam.</p>

         <p class="p">Nia mondo estas alia: ĉion oni povas havi en ĝi, sed ĉion oni mem
         devas fari. Niaj dioj ne helpas plorulojn. Ili malleviĝas sur la teron nur
         tiam, kiam la heroo, kiu ekkuraĝis fari superhoman agon, jam perdis
         ĉiujn fortojn.</p>

         <p class="p">Tiel estis, kiam Ramzes Granda sin ĵetis inter du mil kvincent malamikajn
         veturilojn, el kiuj ĉiu portis tri batalistojn. Nur tiam la senmorta
         patro Amon etendis al li sian manon kaj helpis lin frakasi la malamikojn.
         Sed se anstataŭ batali li estus atendinta la protekton de via dio, jam de
         longe sur la bordoj de Nilo la Egiptano paŝus kun la sitelo kaj brikoj,
         kaj la mizeraj Ĥetoj kun la papirusoj kaj bastonoj.</p>

         <p class="p">Tial, Sara, pli kredeble viaj ĉarmoj ol via kanto dispelos mian ĉagrenon.
         Se mi agus, kiel instruas la hebreaj saĝuloj, kaj atendus helpon de
         l' ĉielo, la vino forkurus de mia buŝo, kaj la virinoj de mia
         domo.</p>

         <p class="p">Kaj antaŭ ĉio mi ne povus esti posteulo de la faraono; mi estus kiel
         miaj fratoj, el kiuj unu ne povas trairi la ĉambron, ne apogante sin sur
         du sklavoj, kaj la alia saltas sur arboj!</p>
<hr>
<div class="footer"><a href="XV.html">ĈAPITRO XV &gt;&gt;</a></div>
</body>
</html>
