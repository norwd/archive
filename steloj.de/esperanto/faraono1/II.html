<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO II</title>
</head>
<body background="../bld/papero.jpg">
<div class="header">
<span class="header_left"><a href="I.html">&lt;&lt; ĈAPITRO I</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO II</h3>

         <p class="first_p">Lia ekscelenco Herhor senprokraste ordonis al sia adjutanto, kiu portis
         la hakilon, preni la komandon de la avangardo anstataŭ Eunana. Poste
         li sendis ordonon, ke la maŝinoj por ĵetado de grandaj ŝtonoj deveturu
         de la ŝoseo en la intermonton kaj ke la grekaj soldatoj faciligu la trairon
         en malfacilaj lokoj. Ĉiuj veturiloj kaj portiloj de la sekvantaro ekveturu
         en la fino.</p>

         <p class="p">Kiam Herhor donis la ordonojn, la adjutanto portanta la ventumilon
         proksimiĝis al la skribisto Pentuer kaj murmuretis:</p>

         <p class="p">― Kredeble neniam plu oni povos veturi sur ĉi tiu ŝoseo...</p>

         <p class="p">― Kial? ― respondis la juna pastro.</p> 

         <p class="p">― Se du skaraboj baris nian vojon, ne konvenas plu iri sur ĝi. Povus
         okazi malfeliĉo.</p>

         <p class="p">― Ĝi jam okazis. Ĉu vi ne rimarkis, ke la princo Ramzes ekkoleris
         kontraŭ la ministro? Kaj nia sinjoro ne apartenas al tiuj, kiuj forgesas...</p>

         <p class="p">― Ne nia sinjoro ofendis la princon, sed kontraŭe li sentis sin ofendita
         kaj severe riproĉis la filon de l' faraono ― respondis Pentuer. ― Kaj li
         bone faris, ĉar al la princo jam hodiaŭ ŝajnas, ke li estos
         dua Menes...</p>

         <p class="p">― Pli ĝuste Ramzes Granda ― interrompis la adjutanto.</p>

         <p class="p">― Ramzes Granda obeis la diojn, jen kial li havas en tiuj temploj
         laŭdajn surskribojn. Sed Menes, la unua egipta faraono, estis detruanto
         de l' ordo, kaj nur dank' al patra indulgo de la pastroj oni citas lian
         nomon... Tamen mi ne donus unu utenon, ke la mumio de Menes
         ekzistas.</p>

         <p class="p">― Mia Pentuer ― daŭrigis la adjutanto ― vi estas saĝulo, vi do
         komprenas, ke estas indiferente por ni havi dek sinjorojn aŭ
         dek unu...</p>

         <p class="p">― Sed por la popolo ne estas indiferente, ĉu li devas elfosi ĉiujare unu
         monton da oro por la pastroj aŭ du montojn: por la pastroj kaj por la
         faraono ― respondis Pentuer kaj liaj okuloj ekbrilis.</p>

         <p class="p">― Vi meditas pri danĝeraj aferoj ― murmuretis la adjutanto.</p>

         <p class="p">― Kiom da fojoj vi mem parolis kun indigno pri la frenezaj elspezoj
         de la faraona kortego kaj de la nomarĥoj? ― demandis mire la
         pastro.</p>

         <p class="p">― Silentu... silentu!... Ni parolos ankoraŭ pri tiuj ĉi aferoj, sed ne
         nun.</p>

         <p class="p">Malgraŭ la sablo la maŝinoj, ĉiu tirata de du bovoj, pli rapide ruliĝis
         en la dezerto, ol sur la ŝoseo. Apud la unua iris Eunana ĉagrenita kaj
         meditanta: kial la ministro forprenis de li la komandon de la avangardo?
         Ĉu oni intencas konfidi al li pli altan postenon?</p>

         <p class="p">Atendante do novan karieron, kaj eble por trankviligi la dubojn, kiuj
         turmentis lian koron, li prenis stangon kaj subtenis la baliston ĉie, kie
         la sablo estis pli profunda, aŭ instigis la Grekojn per krio. Sed ili malmulte
         atentis lin.</p>

         <p class="p">Jam duonhoron la taĉmento iris en la serpentolinia intermonto; kies
         muroj estis nudaj kaj krutaj, kiam la avangardo ree haltis. En ĉi tiu
         loko estis alia intermonto, transversa, en kies mezo estis elfosita sufiĉe
         larĝa kanalo.</p>

         <p class="p">Kuriero sendita al la ministro kun la sciigo pri la malhelpo, alportis
         ordonon senprokraste plenigi la kanalon per tero.</p>

         <p class="p">Ĉirkaŭ cent grekaj soldatoj kun pinthakiloj kaj fosiloj rapide eklaboris.
         Unuj dishakis la ŝtonegojn, aliaj ĵetis la fragmentojn en la kanalon kaj
         surŝutis sablon.</p>

         <p class="p">Subite el la fundo de l' intermonto eliris homo kun pintohakilo, kiu
         havis formon de cikonia kolo kun beko. Tio estis egipta kamparano,
         maljuna, tute nuda. Momenton kun plej granda miro li rigardis la
         laboron de la soldatoj, poste subite li saltis inter ilin,
         kriante:</p>

         <p class="p">― Kion vi faras, idolistoj, tio ja estas kanalo?...</p>

         <p class="p">― Kaj vi, kiel vi kuraĝas insulti la soldatojn de lia sankteco? ―
         demandis lin Eunana, jam ĉeestanta tie.</p>

         <p class="p">― Mi vidas, ke vi devas esti Egiptano altranga ― respondis la
         kamparano ― mi do respondos al vi, ke la kanalo apartenas al potenca
         sinjoro: li estas ekonomo de la skribisto de tiu, kiu portas la ventumilon
         de lia ekscelenco la nomarĥo de Memfiso. Gardu do vin, ke malfeliĉo ne
         trafu vin!...</p>

         <p class="p">Ili ne komprenis liajn vortojn, sed la tono mirigis ilin.</p> 

         <p class="p">― Ili daŭrigas! ― diris la kamparano kun pligrandiĝanta teruro. 
         ― Ve al vi, hundoj! ―ekkriis li sin ĵetante kun la hakilo al unu el la
         soldatoj.</p>

         <p class="p">La Greko elŝiris la hakilon, kaj ekbatis lin tiel forte je la dentoj, ke
         sango ekŝprucis el la buŝo. Kaj poste li revenis al la
         laboro.</p> 

         <p class="p">Duone svenigita per la bato, la kamparano perdis la kuraĝon kaj
         komencis petegi:</p>

         <p class="p">― Sinjoro ― diris li ― ĉi tiun kanalon mi elfosis mem dum dek jaroj,
         tage kaj nokte, eĉ en la festoj! Nia sinjoro promesis, ke se mi sukcesos
         alkonduki akvon al ĉi tiu valeto, li faros min terkulturisto sur ĝi, donos
         al mi la kvinonon da rikolto kaj donacos la liberon... Ĉu vi aŭdas?...
         La liberon al mi kaj al miaj tri infanoj!... Ho dioj!...</p>

         <p class="p">Li levis la manojn al la ĉielo kaj ree sin turnis al Eunana:</p>

         <p class="p">― Ili min ne komprenas, ĉi tiuj transmaraj barbuloj, idoj de hundoj,
         fratoj de Fenicianoj kaj Hebreoj! Sed vi, sinjoro, vi aŭskultos mian
         peton... De dek jaroj, kiam la aliaj iris al la foiro aŭ dancado aŭ sankta
         procesio, mi ŝteliris en ĉi tiun negastaman intermonton. Mi ne iris al la
         tombo de mia patrino ― mi fosis; mi forgesis pri la mortintoj, por doni al
         miaj infanoj kaj al mi mem liberon kaj teron almenaŭ unu tagon antaŭ la
         morto... Estu miaj atestantoj, ho dioj, kiom da fojoj surprizis min ĉi tie
         la nokto!... Kiom da fojoj mi aŭdis ĉi tie la plendajn voĉojn de hienoj kaj
         vidis la verdajn okulojn de lupoj! Sed mi ne forkuradis, ĉar kien mi
         povus forkuri, kiam sur ĉiu vojeto atendis min la teruro, kaj en ĉi tiu
         kanalo la libereco tenis min je la piedoj?... Foje, tie, post ĉi tiu breĉo
         venis renkonte al mi leono, la faraono de ĉiuj bestoj. Mi ekgenuis antaŭ
         li kaj, kredu al mi, mi diris la jenajn vortojn: &quot;Sinjoro, ĉu vi bonvolus
         min manĝi?... Mi ja estas nur sklavo!&quot; La rabema leono ekkompatis
         min; la lupo evitis min, eĉ la perfidemaj vespertoj indulgis mian, malfeliĉan
         kapon, kaj vi Egiptano...</p>

         <p class="p">La kamparano eksilentis: li rimarkis la proksimiĝantan sekvantaron
         de la ministro Herhor. La ventumilo montris al li, ke tio estas altrangulo,
         la pantera felo ― ke tio estas pastro. Li do kuris al li, ekgenuis kaj
         tuŝis la sablon per la kapo.</p>

         <p class="p">― Kion vi volas, homo? ― demandis la ministro.</p>

         <p class="p">― Lumo de la suno, aŭskultu min; ― ekkriis la kamparano. 
         ― Estu neniu ĝemo en via ĉambro kaj la malfeliĉo ne iru post vi! Nenio
         malhelpu viajn agojn kaj la fluo ne forportu vin, kiam vi veturos sur
         Nilo al la alia bordo...</p>

         <p class="p">― Mi demandas, kion vi volas? ― ripetis la ministro.</p>

         <p class="p">― Grandanima sinjoro, ― daŭrigis la kamparano ― gvidisto sen
         kapricoj, vi venkas la malveron kaj kreas la veron, vi, kiu estas la patro
         de la malfeliĉulo, la edzo de la vidvino, la vesto de la orfo... Permesu al
         mi disporti vian nomon, kiel la leĝon de la lando... Permesu al via nomo
         pasi inter miaj lipoj... Aŭskultu kaj faru la juston, plej nobla el la
         noblaj... 
  [<i>La babilado de la kamparano estas aŭtentika</i>]
</p>

         <p class="p">― Li volas, ke oni ne plenigu la kanalon ― diris Eunana.</p>

         <p class="p">La ministro levis la ŝultrojn kaj ekiris al la kanalo, sur kiu oni metis
         tabulon. La malesperinta kamparano kaptis lin je la piedoj.</p>

         <p class="p">― For kun tio!... ― ekkriis la ministro, forpaŝante kvazaŭ de l' mordo
         de vipero.</p> 

         <p class="p">La skribisto Pentuer deturnis la kapon, lia malgrasa vizaĝo havis
         grizan koloron. Sed Eunana kaptis la kamparanon je la nuko, kaj ne
         povante forŝiri lin de la piedoj de l' ministro, alvokis soldatojn. Post
         momento lia ekscelenco liberigita, transiris la kanalon, kaj la soldatoj
         forportis la kamparanon preskaŭ en la aero al la fino de la taĉmento. Ili
         donis al li kelkdekon da pugnobatoj, kaj la suboficiroj ĉiam armitaj per
         kanoj kalkulis al li kelkdekon da bastonoj kaj fine ĵetis lin apud la
         eniro en la intermonton.</p>

         <p class="p">Batita, sanganta kaj terurita, la mizerulo momenton sidis sur la sablo,
         frotis la okulojn kaj subite salte leviĝinte, komencis forkuri al la ŝoseo,
         ĝemante:</p>

         <p class="p">― La tero englutu min!... Malbenita estas la tago, en kiu mi ekvidis
         la lumon, kaj la nokto en kiu mi diris: &quot;Homo naskiĝis...&quot; En la
         mantelo de la justeco ne ekzistas eĉ unu peco por la sklavoj. La dioj ne
         rigardas tian kreaĵon, kiu havas manojn nur por la laboro, buŝon nur
         por la ploro, kaj dorson por la bastonoj. Ho morto, cindrigu mian korpon
         por ke tie, sur la kampoj de Oziriso, mi ne renaskiĝu
         sklavo...</p>
<hr>
<div class="footer"><a href="III.html">ĈAPITRO III &gt;&gt;</a></div>
</body>
</html>
