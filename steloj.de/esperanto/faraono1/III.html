<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO III</title>
</head>
<body background="../bld/papero.jpg">
<div class="header">
<span class="header_left"><a href="II.html">&lt;&lt; ĈAPITRO II</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO III</h3>

         <p class="first_p">Spiregante de kolero la princo Ramzes grimpis sur la monteton, kaj
         post li Tutmozis. La elegantulo havis la perukon antaŭo posten, lia barbo
         defalis, li do portis ĝin en la mano; malgraŭ la laciĝo li estus pala, se la
         ruĝo ne kovrus lian vizaĝon.</p>

         <p class="p">Fine la princo haltis sur la supro. De la intermonto flugis al ili la krioj
         de la soldataro kaj la bruo de la ruliĝantaj balistoj; antaŭ ili kuŝis la
         vasta lando Gosen, baniĝanta en la briloj de la suno. Ŝajnis, ke tio ne
         estas tero, sed ora nubo, sur kiu la sonĝoj pentris pejzaĝon per koloriloj
         el smeraldoj, arĝento, rubenoj, perloj kaj topazoj.</p>

         <p class="p">La kronprinco etendis la manon.</p>

         <p class="p">― Rigardu ― ekkriis li al Tutmozis ― tie devas esti mia tero, kaj ĉi
         tie mia armeo... Kaj tie plej altaj konstruaĵoj estas la palacoj de l' pastroj,
         kaj ĉi tie ― plej alta estro de la armeo estas pastro!... Ĉu oni povas
         toleri tion?</p>

         <p class="p">― Ĉiam estis tiel ― respondis Tutmozis, malkuraĝe rigardante ĉirkaŭe.</p>

         <p class="p">― Tio estas malvera! Mi ja konas la historion de ĉi tiu lando, kaŝitan
         por vi. Estroj de la armeoj kaj de l' oficistoj estis sole la faraonoj, aŭ
         almenaŭ la plej energiaj el ili. Ili ne pasigis la tagojn farante oferojn aŭ
         preĝante, sed regante la ŝtaton.</p>

         <p class="p">― Se tia estas la volo de lia sankteco... ― interrompis
           Tutmozis.</p>

         <p class="p">― Ne estas la volo de mia patro, ke la nomarĥoj regu despote en
         siaj ĉefurboj, kaj ke la etiopia vic-reĝo sin opinias egala al la reĝo de
         l' reĝoj. Kaj ne povas esti volo de mia patro, ke lia armeo ĉirkaŭiras
         du orajn skarabojn, tial ke la ministro de l' milito estas
         pastro.</p>

         <p class="p">― Li estas granda batalisto!... murmuretis Tutmozis pli kaj pli senkuraĝe.</p>

         <p class="p">― Kia batalisto!... Ĉar li venkis plenmanon da libiaj rabistoj, kiuj
         devas forkuri nur ekvidinte la jakojn de la egiptaj soldatoj? Sed rigardu,
         kion faras niaj najbaroj. Izraelo malfruas kun la tributo kaj pagas malpli
         kaj malpli. La ruza Feniciano ĉiujare reprenas kelke da ŝipoj el nia
         eskadro. Kontraŭ Ĥetoj, oriente, ni estas devigataj havi preta grandan
         armeon, kaj ĉirkaŭ Babilono kaj Ninivo bolas movado, kiun oni sentas en
         la tuta Mezopotamio.</p>

         <p class="p">Kaj kia estas la definitiva rezultato de la regado de l' pastroj? La jena:
         mia praavo havis 100 mil talentojn da jara enspezo kaj 160 mil soldatojn,
         mia patro havas apenaŭ 50 mil talentojn kaj 120 mil
         soldatojn.</p>

         <p class="p">Kaj kia estas la armeo!... Se ni ne havus la grekan korpuson, kiu
         tenas ilin en ordo, kiel la hundo la ŝafojn, jam hodiaŭ la egiptaj soldatoj
         obeus nur la pastrojn, kaj la faraono ne diferencus de simpla
         nomarĥo.</p>

         <p class="p">― De kie vi scias tion?... De kie venas tiaj pensoj? ― miris Tutmozis.</p>

         <p class="p">― Ĉu mi ne devenas de la gento de l' pastroj! Ili ja instruis min,
         kiam mi ne estis ankoraŭ kronprinco. Oh, kiam mi fariĝos faraono, post
         mia patro, kiu vivu eterne, mi metos sur iliajn nukojn mian piedon en
         fera sandalo... Antaŭ tio mi etendos mian manon al iliaj trezorejoj, kiuj
         estis ĉiam plenaj; sed kiuj de l' tempo de Ramzes Granda komencis ŝveli
         kaj hodiaŭ estas tiel dikaj de oro, ke post ili oni ne vidas la trezorejon
         de l' faraono.</p>

         <p class="p">― Ve al mi kaj vi!, ― sopiris Tutmozis. ― Vi havas intencojn, sub
         kiuj kurbiĝus ĉi tiu monteto, se ĝi aŭdus kaj komprenus
         ilin. Kaj kie estas viaj
         fortoj?... helpantoj?... soldatoj?... 
	 Kontraŭ vi stariĝos la
         tuta popolo, kondukata de la potenca kasto... kaj kun vi?
         La princo aŭskultis kaj ekmeditis. Fine li respondis:</p>

         <p class="p">― La armeo. </p>

         <p class="p">― Granda parto sekvos la pastrojn.</p>

         <p class="p">― La greka korpuso.</p>

         <p class="p">― Barelo da akvo en Nilo.</p>

         <p class="p">― La oficistoj.</p>

         <p class="p">― Duono apartenas al ili.</p>

         <p class="p">Ramzes malĝoje balancis la kapon kaj eksilentis.</p>

         <p class="p">De la supro ili malsupreniris sur nuda kaj ŝtonplena deklivo al la
         alia flanko de la altaĵo. Subite Tutmozis, kiu iris antaŭe, ekkriis:</p>

         <p class="p">― Ĉu sorĉo frapis miajn okulojn?... Rigardu, Ramzes!... Inter ĉi
         tiuj ŝtonegoj estas ja kaŝita dua Egipto!</p>

         <p class="p">― Kredeble tio estas bieno de pastro, kiu ne pagas impostojn, ― maldolĉe
         respondis la princo.</p>

         <p class="p">Ĉe iliaj piedoj, en la fundo kuŝis fruktodona valo, kiu havis formon
         de forko, kies dentoj estis kaŝitaj inter la ŝtonoj. En unu angulo oni
         vidis kelke da dometoj por la servistoj kaj belan dometon de la posedanto
         aŭ administranto. Tie kreskis palmoj, vinberujoj, olivarboj, figujoj kun
         radikoj en la aero, cipresoj, eĉ junaj baobaboj. En la mezo fluis akva
         strio, sur la deklivoj de l' altaĵoj ĉiun kelkcenton da paŝoj oni vidis 
         malgrandajn lagetojn.</p>

         <p class="p">Malsuprenirinte inter la vinberejoj, plenaj de maturaj fruktoj, ili 
         ekaŭdis virinan voĉon, kiu vokis aŭ pli ĝuste kantis per melankolia tono:</p>

         <p class="p">― Kie vi estas, mia kokineto? respondu, kie vi estas mia plej
         amata?... Vi forkuris de mi, kvankam mi mem donas al vi akvon kaj
         nutras vin per tiel pura greno, ke sopiras la sklavoj... Kie vi estas?...
         respondu!... Ne forgesu, ke la nokto surprizos vin kaj vi ne retrovos la
         domon, kie ĉiuj servas al vi; aŭ alflugos de la dezerto flavruĝa vulturo
         kaj disŝiros vian koron. Tiam vi vane vokados vian sinjorinon, kiel nun
         mi vin... Respondu, alie mi ekkoleros kaj foriros, kaj vi devos sekvi
         min piedire.</p>

         <p class="p">La kanto proksimiĝis al la vojaĝantaj. La kantantino estis kelke da
         paŝoj de ili, kiam Tutmozis, enŝovinte la kapon inter la arbetojn, 
         ekkriis:</p>

         <p class="p">― Rigardu, Ramzes, ĉarma knabino?...</p>

         <p class="p">La princo anstataŭ rigardi saltis sur la vojeton kaj baris la vojon al
         la kantantino. Efektive ŝi estis bela knabino kun grekaj trajtoj kaj
         vizaĝo kvazaŭ el eburo. Sub la vualo, kiu kovris la vizaĝon, pendis
         riĉaj, nigraj haroj, ligitaj en nodo. Ŝi havis blankan longan veston,
         kiun ŝi levis de unu flanko per la mano; sub la diafana ŝtofo oni vidis
         ŝiajn virgajn brustojn, similajn al pomoj.</p>

         <p class="p">― Kiu vi estas, knabino? ― ekkriis Ramzes.</p>

         <p class="p">Malaperis la minacaj sulkoj de lia vizaĝo, liaj okuloj ekbrilis.</p>

         <p class="p">― Ho Jehovo!... patro!... ― kriis ŝi terurita kaj haltis senmove sur
         la vojeto.</p>

         <p class="p">Sed post momento ŝi trankviliĝis, kaj ŝiaj veluraj okuloj ree rigardis
         kun la kutima dolĉa melankolio.</p>

         <p class="p">― Kiel vi venis ĉi tien?... ― demandis ŝi la princon per iom tremanta
         voĉo. ― Mi vidas, ke vi estas soldato, kaj al la soldatoj estas malpermesite
         eniri ĉi tien.</p>

         <p class="p">― Kial malpermesite estas?</p>

         <p class="p">― Ĉar tio estas tero de granda sinjoro, Sezotris...</p>

         <p class="p">― Oh, oh! ― ridetis Ramzes.</p> 

         <p class="p">― Ne ridu, ĉar vi tuj paliĝos. Sinjoro Sezotris estas skribisto de sinjoro
         Ĥaires, kiu portas la ventumilon super lia ekscelenco, nomarĥo de
         Memfiso.</p>

         <p class="p">― Oh, oh!... ― ripetis Ramzes, seninterrompe ridante.</p>

         <p class="p">― Viaj vortoj estas malrespektaj ― diris la knabino sulkigante la
         brovojn. ― Se mi ne legus bonecon sur via vizaĝo, mi pensus, ke vi
         estas greka dungato aŭ bandito.</p>

         <p class="p">― Ankoraŭ ne, sed iam li eble fariĝos plej granda bandito, kiun portis
         la tero ― intermetis la eleganta Tutmozis, ordigante la
         perukon.</p>

         <p class="p">― Kaj vi, vi sendube estas dancisto ― respondis la knabino kuraĝiĝinte.
         ― Oh, mi estas eĉ certa, ke mi vidis vin en la foiro en Pi-Bailos:
         vi sorĉis serpentojn...</p>

         <p class="p">Ambaŭ junuloj gaje ekridis.</p>

         <p class="p">― Kaj kiu vi estas? ― demandis Ramzes la knabinon, prenante ŝin
         je la mano, kiun ŝi retiris.</p>

         <p class="p">― Ne estu tiel kuraĝa, mi estas Sara, filino de Gedeon, administranto
         de ĉi tiu bieno.</p>

         <p class="p">― Hebreino? ― demandis Ramzes, kaj nubo pasis sur lia vizaĝo.</p>

         <p class="p">― Ne grave, ne grave... ― ekkriis Tutmozis. ― Ĉu vi pensas, ke
         Hebreinoj estas malpli dolĉaj ol Egiptaninoj?... Ili estas nur pli modestaj
         kaj malfacilaj, kaj tio aldonas al ilia amo specialan ĉarmon.</p>

         <p class="p">― Vi do estas idolistoj ― diris Sara kun memrespekto. ― Ripozu, se
         vi estas lacaj, deŝiru vinberojn kaj foriru kun Dio. Niaj servistoj ne
         volonte akceptas tiajn gastojn.</p>

         <p class="p">Ŝi volis foriri, sed Ramzes retenis ŝin.</p>

         <p class="p">― Haltu... Vi plaĉas al mi, vi ne povas tiel nin forlasi.</p>

         <p class="p">― Malbona spirito ekposedis vin. Neniu en ĉi tiu valo kuraĝus tiel
         paroli al mi... ― indignis Sara.</p>

         <p class="p">― Aŭskultu, ― interrompis Tutmozis ― ĉi tiu junulo estas oficiro de
         la pastra regimento Ptah kaj skribisto de skribisto de tia sinjoro, kiu
         portas ventumilon super la portanto de l' ventumilo de l'
         nomarĥo Habu.
         ― Sendube li estas oficiro ― respondis Sara, medite rigardante Ramzeson.
         ― Eble li mem estas granda sinjoro?... ― aldonis ŝi metante unu
         fingron sur la buŝon.</p>

         <p class="p">― Kiu ajn mi estas, via beleco superas mian rangon ― diris li
           subite.</p>

         <p class="p">― Sed diru al mi, ĉu vere vi... manĝas porkaĵon?...</p>

         <p class="p">Sara rigardis lin ofendite, kaj Tutmozis diris:</p>

         <p class="p">― Oni tuj vidas, ke vi ne konas Hebreojn. Eksciu do, ke Hebreo
         preferus morti, ol manĝi porkaĵon, kiun cetere mi ne trovas plej malbona...</p>

         <p class="p">― Sed vi mortigas la katojn? ― insistis Ramzes, premante la manojn
         de Sara kaj rigardante ŝiajn okulojn.</p>

         <p class="p">― Ankaŭ tio estas fabelo... senhonta fabelo!... ― ekkriis Tutmozis. 
         ― Vi povis demandi min pri tio, anstataŭ diri sensencaĵojn... Mi ja havis
         tri amatinojn hebreinojn...</p>

         <p class="p">― Ĝis nun vi diris la veron, sed nun vi mensogas ― interrompis lin
         Sara. ― Hebreino neniam estos ies amatino! ― aldonis ŝi
         fiere.</p>

         <p class="p">― Eĉ amatino de skribisto de tia sinjoro, kiu portas la ventumilon
         super la nomarĥo de Memfiso?... ― demandis Tutmozis per moka
         tono.</p>

         <p class="p">― Eĉ...</p>

         <p class="p">― Eĉ amatino de la sinjoro, kiu portas la ventumilon?
         Sara ŝanceliĝis, sed respondis:</p>

         <p class="p">― Eĉ.</p>

         <p class="p">― Ŝi do ne fariĝus amatino de l' nomarĥo...</p>

         <p class="p">La knabino mallevis la manojn. Mire ŝi rigardis la junulojn unu post
         la alia; ŝiaj lipoj tremis, ŝiaj okuloj vualiĝis de larmoj.</p>

         <p class="p">― Kiu vi estas?... demandis ŝi kun timo. ― Vi venis de l' montoj,
         kiel vojaĝantoj, kiuj petas panon kaj akvon... Sed vi parolas al mi, kiel
         plej grandaj sinjoroj... Kiu vi estas?... Via glavo ― ŝi turnis sin al
         Ramzes ― estas ornamita per smeraldoj, kaj sur la kolo vi havas ĉenon
         tian, kian ne posedas en sia trezorejo eĉ nia sinjoro, la grandanima
         Sezotris...</p>

         <p class="p">― Prefere respondu al mi, ĉu mi plaĉas al vi? ― demandis insiste
         Ramzes, premante ŝiajn manojn kaj ame rigardante ŝiajn
         okulojn.</p>

         <p class="p">― Vi estas bela, kiel la anĝelo Gabrielo, sed mi timas vin, ĉar mi ne
         scias, kiu vi estas.</p>

         <p class="p">Subite post la montoj eksonis trumpeto.</p>

         <p class="p">― Oni vokas vin ― ekkriis Tutmozis.</p>

         <p class="p">― Kaj se mi estus same granda sinjoro, kiel via Sezotris?... ― demandis
         la princo.</p>

         <p class="p">― Tio estas ebla... ― murmuretis Sara.</p>

         <p class="p">― Kaj se mi portus la ventumilon super la nomarĥo de Memfiso?...</p>

         <p class="p">― Vi povas esti eĉ tiel granda...
         Ie sur la monteto la trumpeto eksonis duan fojon.</p>

         <p class="p">― Ni iru, Ramzes! ― insistis Tutmozis terurita.</p>

         <p class="p">― Kaj se mi estus... la kronprinco, ĉu vi venus, knabino, al mi?... ―
         demandis la princo.</p>

         <p class="p">― Ho Jehovo!... ― ekkriis Sara kaj falis sur la genuojn.
         Nun en diversaj punktoj la trumpetoj ludis alarman alvokon.</p>

         <p class="p">― Ni kuru!... ― kriis malespere Tutmozis. ― Ĉu vi ne aŭdas la
         alarmon?...</p>

         <p class="p">La kronprinco rapide demetis la ĉenon de sia kolo kaj surmetis ĝin
         al Sara.</p>

         <p class="p">― Donu ĝin al via patro ― diris li ― mi aĉetas vin de li. Adiaŭ...
         Li pasie kisis ŝian buŝon, kaj, ŝi ĉirkaŭpremis liajn piedojn. Li sin
         elŝiris, forkuris kelke da paŝoj, poste revenis kaj ree karesis per kisoj
         ŝian belan vizaĝon kaj ŝiajn korvajn harojn, kvazaŭ ne aŭdante la 
         senpaciencajn alvokojn de la armeo.</p>

         <p class="p">― En la nomo de lia sankteco la faraono, mi alvokas vin, iru kun
         mi!... ― ekkriis Tutmozis kaj kaptis la princon je la mano.</p>

         <p class="p">Ili ekkuris galope al la sono de la trumpetoj. Ramzes de tempo al
         tempo ŝanceliĝis kiel ebria kaj turnis la kapon. Fine ili komencis grimpi
         sur la kontraŭan monteton.</p>

         <p class="p">― Kaj ĉi tiu homo ― pensis Tutmozis ― volas batali kontraŭ la
         pastroj!...</p>
<hr>
<div class="footer"><a href="IV.html">ĈAPITRO IV &gt;&gt;</a></div>
</body>
</html>
