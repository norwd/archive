<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XX</title>
</head>
<body background="../bld/papero.jpg">
<div class="header">
<span class="header_left"><a href="XIX.html">&lt;&lt; ĈAPITRO XIX</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XX</h3>

         <p class="first_p">Ĉirkaŭ la naŭa horo vespere Phut forlasis la gastejon 
	 &quot;Sub Ŝipo&quot;
         akompanata de Negro portanta torĉon. Duonon da horo antaŭe Asarhadon
         sendis en la straton de l' Tomboj konfidindan homon, ordonante al li
         atente observi: ĉu la Harranano ne forlasos sekrete la domon &quot;Sub
         Verda Stelo&quot; kaj se li faros tion, kien li iros?</p>

         <p class="p">Alia sendito de Asarhadon iris post Phut en difinita distanco: sur la
         mallarĝaj stratoj li kaŝis sin post la domoj, sur la larĝaj li ŝajnigis
         ebriecon.</p>

         <p class="p">La stratoj jam estis malplenaj, la portistoj kaj vendistoj jam dormis.
         Lumo estis nur en la loĝejoj de l' metiistoj, aŭ ĉe riĉaj homoj, kiuj festenis
         sur plataj tegmentoj. En diversaj domoj de la urbo sonis harpoj kaj
         flutoj, kantoj, ridoj, frapado de marteloj, grincado de segiloj, iafoje krioj
         de ebriuloj aŭ vokoj pri helpo.
         La stratoj, tra kiuj iris Phut kaj la Negro, estis plejparte mallarĝaj,
         kurbaj, plenaj de kavoj. Ju pli proksime ili estis de la celo de l' vojaĝo,
         des pli malaltaj estis la domoj, des pli multenombraj la ĝardenoj, aŭ pli
         ĝuste la palmujoj kaj figarboj kaj la mizeraj akacioj, kiuj etendis siajn
         kapojn trans la murojn, kvazaŭ intencante forkuri.</p>

         <p class="p">Sur la strato de l' Tomboj la aspekto subite ŝanĝiĝis. Anstataŭ domoj ―
         vastaj ĝardenoj, kaj en ili ― elegantaj palacoj. Antaŭ unu el la pordegoj
         la Negro haltis kaj estingis la torĉon.</p>

         <p class="p">― Ĉi tie estas la &quot;Verda Stelo&quot; ― diris li kaj 
	 salutinte Phuton reiris hejmen.</p>

         <p class="p">La Harranano frapis la pordon. Post momento aperis la pordisto. Li
         atente rigardis la veninton kaj diris:</p>

         <p class="p">― Anael, Sahiel...</p>

         <p class="p">― Amabiel, Abalidot ― respondis la Harranano.</p>

         <p class="p">― Saluton al vi ― diris la pordisto kaj rapide malfermis la
           pordegon.</p>

         <p class="p">Farinte kelkdekon da paŝoj inter la arboj, Phut venis en vestiblon de
         malgranda palaco, kie akceptis lin la pastrino, kiun ni jam konas. En
         mallumo staris homo tiel simila al Phut, ke la veninto ne povis kaŝi la
         miron.</p>

         <p class="p">― Li anstataŭos vin en la okuloj de tiuj, kiuj spionas vin ― diris la
         pastrino kun rideto.</p>

         <p class="p">La homo, alivestita kiel la Harranano, metis sur sian kapon kronon de
         rozoj kaj akompanata de la pastrino iris sur la unuan etaĝon, kie baldaŭ
         eksonis fluto kaj frapado de l' pokaloj. Phuton du pastroj de malalta rango
         kondukis en vaporbanejon en la ĝardeno. Tie, baninte lin kaj kombinte
         liajn harojn, ili surmetis al li blankajn vestojn.</p>

         <p class="p">El la banejo ĉiuj tri iris inter la arboj: pasinte kelke da ĝardenoj, ili fine
         troviĝis sur malplena placo.</p>

         <p class="p">― Tie ― diris al Phut unu el la pastroj ― estas la antikvaj tomboj, tie
         la urbo, kaj ĉi tie la templo. Iru kien vi volas, montru la saĝo al vi la
         vojon, kaj la sanktaj vortoj defendu vin de la danĝeroj.</p>

         <p class="p">La du pastroj revenis en la ĝardenon, kaj Phut restis sola. La senluna
         nokto estis sufiĉe luma. Malproksime, vualita de nebulo, briletis Nilo, supre
         brilis la sep steloj de la Granda Ursino. Super la kapo de l'
         vojaĝanto brulis Oriono, kaj super la nigraj pilonoj Siriuso.</p>

         <p class="p">― Ĉe ni la steloj lumas pli forte ― pensis Phut.</p>

         <p class="p">Li komencis murmureti preĝon en nekonata lingvo kaj sin direktis al
         la templo.</p>

         <p class="p">Kiam li foriris kelkdekon da paŝoj, el ĝardeno elrigardis iu homo kaj
         spionis la vojaĝanton. Sed preskaŭ en la sama momento falis tiel densa
         nebulo, ke sur la placo, ekster la tegmentoj de l' templo, oni povis vidi
         nenion.</p>

         <p class="p">Post iom da tempo la Harranano renkontis muron. Li ekrigardis la
         ĉielon kaj komencis iri al la okcidento. Ĉiumomente traflugis super li
         noktaj birdoj kaj grandaj vespertoj. La nebulo fariĝis tiel densa, ke li
         devis palpi la muron, por ne perdi ĝin. La migrado daŭris jam sufiĉe
         longe, kiam subite Phut troviĝis antaŭ malalta pordeto, kun multenombraj
         bronzaj najloj. Li kalkulis ilin de la dekstra flanko, komencante de la
         supro, unujn li forte premis, aliajn turnis.</p>

         <p class="p">Kiam tiamaniere li tuŝis la lastan najlon malsupran, la pordo mallaŭte
         malfermiĝis. Phut iris antaŭen kelke da paŝoj kaj troviĝis en malvasta
         niĉo, kie regis plena mallumo.</p>

         <p class="p">Li komencis esplori singarde la plankon per la piedo, ĝis fine li renkontis
         kvazaŭ randon de puto, el kiu blovis malvarmo. Li sidiĝis tie kaj
         sentime deglitis en la profundegaĵon, kvankam li estis unuafoje en ĉi tiu
         loko kaj en ĉi tiu lando.</p>

         <p class="p">Sed la puto ne estis profunda. Phut metis la piedojn sur la deklivan
         plankon kaj tra la larĝa koridoro komencis iri malsupren, kun tia certeco,
         kvazaŭ li konus de longe la vojon.</p>

         <p class="p">En la fino de la koridoro estis pordo. La veninto trovis palpe frapilon kaj
         ekfrapis trifoje. Responde eksonis voĉo, venanta oni ne scias
         de kie.</p>

         <p class="p">― Vi, kiu en nokta horo rompas la trankvilon de la sankta loko,
         ĉu vi havas la rajton eniri ĉi tien?</p>

         <p class="p">― Mi estis maljusta nek por viro, nek por virino, nek por infano...
         Miajn manojn ne makulis sango... Mi ne manĝis malpurajn nutraĵojn...
         Mi ne prenis fremdan propraĵon... Mi ne mensogis kaj mi ne malkaŝis
         la grandan misteron... ― trankvile respondis la Harranano.</p>

         <p class="p">― Ĉu vi estas tiu, kiun oni atendas, aŭ tiu, kiun vi ŝajnigas? ― demandis
         la voĉo post momento.</p>

         <p class="p">― Mi estas tiu, kiu devis veni de la fratoj de Oriento: sed la dua nomo
         estas ankaŭ mia nomo, kaj en la norda urbo mi posedas teron kaj domon,
         kiel mi diris al la fremduloj ― respondis la Harranano.</p>

         <p class="p">La pordo malfermiĝis, kaj Phut eniris en vastan kelon, kiun lumigis
         malgranda lampo, brulanta sur tablo, antaŭ purpura kurteno. Sur la
         kurteno estis brodita per oro flugila globo kun du serpentoj.</p>

         <p class="p">En angulo staris egipta pastro en blanka vesto.</p>

         <p class="p">― Vi, kiu eniris ĉi tien ― diris la pastro, montrante Phuton ― ĉu vi
         scias, kion rakontas ĉi tiu signo sur la kurteno?</p>

         <p class="p">― La globo ― respondis la veninto ― estas bildo de la mondo, kiun ni
         loĝas, kaj la flugiloj montras, ke tiu mondo flugas en la
         spaco, kiel aglo.</p>

         <p class="p">― Kaj la serpentoj?... ― demandis la pastro.</p>

         <p class="p">― Du serpentoj rememorigas al la saĝulo, ke tiu, kiu perfidus la
         grandan misteron, mortus dufoje ― korpe kaj anime.</p>

         <p class="p">― Se vere vi estas Beroes (la pastro klinis la kapon) la granda ĥaldea
         profeto (li ree klinis la kapon), por kiu ne ekzistas misteroj sur la tero kaj
         sur la ĉielo, bonvolu diri al via servisto: kiu stelo estas
         plej stranga?</p>

         <p class="p">― Stranga estas Hor-set 
  [<i>La planedo Jupitero</i>]
, kiu ĉirkaŭiras 
	 la ĉielon dum dek du jaroj,
         ĉar ĉirkaŭ ĝi rondiras kvar pli malgrandaj steloj. Sed la plej stranga estas
         Horka 
  [<i>La planedo Saturno</i>]
, kiu ĉirkaŭiras la ĉielon dum
	 tridek jaroj. Ĝi havas ne nur
         stelojn ĝin obeantajn, sed ankaŭ grandegan ringon, kiu iafoje
	 malaperas.</p>

         <p class="p">Aŭdinte tion, la egipta pastro falis teren antaŭ la ĥaldea. Poste li donis
         al li purpuran skarpon kaj vualon el muslino kaj montris al li, kie estas
         la incensoj kaj profunde sin klinante, forlasis la kavernon.</p>

         <p class="p">Beroes restis sola. Li metis la skarpon sur la dekstran ŝultron, kovris
         la vizaĝon per la vualo kaj preninte oran kuleron, li ŝutis en ĝin incenson,
         kiun li ekbruligis ĉe la lampo antaŭ la kurteno. Murmurante li turnis
         sin trifoje ĉirkaŭe, kaj la bonodorfumo formis ĉirkaŭ li kvazaŭ trioblan
         ringon.</p>

         <p class="p">Dume en la malplena kaverno ekregis stranga malkvieto. Ŝajnis,
         ke la plafono leviĝas kaj ke disiĝas la muroj. La purpura kurteno sur la
         altaro ŝanceliĝis, kvazaŭ movata per kaŝitaj manoj. La aero komencis
         ondi, kvazaŭ skuata de traflugantaj nevideblaj birdoj.</p>

         <p class="p">La Ĥaldeano disigis la veston sur la brusto kaj eltiris oran medalon,
         kovritan de misteraj signoj. La kaverno ektremis, la sankta kurteno forte
         skuiĝis kaj en diversaj punktoj aperis flametoj.</p>

         <p class="p">Tiam la mago levis la manojn supren kaj komencis paroli:</p>

         <p class="p">― Patro ĉiela, bona kaj kompatema, purigu mian animon... Sendu sur
         la neindan serviston Viajn benojn kaj etendu Vian ĉiopovan brakon
         kontraŭ la ribelaj spiritoj, por ke mi povu montri Vian
         potencon...</p>

         <p class="p">Jen estas la signo, kiun mi tuŝas en Via ĉeesto... Jen estas mi ― mi
         apogita sur la Dia potenco, mi antaŭvidanta kaj sentima... Jen mi potenca
         alvokas Vin... Venu ĉi tien, obeemaj, en la nomo de Aye, Saraye,
         Aye, Saraye....</p>

         <p class="p">En la sama momento de diversaj flankoj eksonis kvazaŭ malproksimaj
         trumpetoj. Apud la lampo preterflugis birdo, poste flavruĝa vesto, fine
         kronita koko, kiu haltis sur la tablo antaŭ la kurteno.</p>

         <p class="p">La Ĥaldeano daŭrigis:</p>

         <p class="p">― En la nomo de ĉiopova kaj eterna Dio... Amorul, Taneĥa, Rabur,
         Latisten....</p>

         <p class="p">La malproksimaj trumpetoj eksonis duan fojon.</p>

         <p class="p">― En la nomo de la vera kaj eterne vivanta Eloy, Arhima, Rabur, mi
         petegas vin kaj alvokas... Per la nomo de la stelo, kiu estas la suno, per
         ĉi tiu ĝia signo, per la glora kaj terura nomo de la vivanta
         Dio...</p>

         <p class="p">Ree ekludis la trumpetoj kaj subite eksilentis. Antaŭ la altaro aperis
         kronita fantomo, sidanta sur leono, kun spektro en la mano.</p>

         <p class="p">― Beroes! Beroes!... ― ekkriis la fantomo per sufokita voĉo ― por
         kio vi elvokas min?</p>

         <p class="p">― Mi volas, ke miaj fratoj en ĉi tiu templo akceptu min per sincera koro
         kaj klinu la orelojn al la vortoj, kiujn mi alportas al ili de la fratoj de
         Babilono ― respondis la Ĥaldeano.</p>

         <p class="p">― Tiel estu ― diris la fantomo kaj malaperis.</p>

         <p class="p">La Ĥaldeano restis senmova, kvazaŭ statuo, kun la kapo ĵetita posten,
         kun la manoj etenditaj supren. Li staris tiel pli ol duonon da horo, en
         sintenado tute neebla por ordinara homo.</p>

         <p class="p">Dume foriĝis peco de la muro de l' kaverno; kaj eniris tri egiptaj pastroj.
         Vidante la Ĥaldeanon, kiu ŝajnis kuŝi en la aero, kvazaŭ subtenata
         de nevidebla apogilo, la pastroj mire ekrigardis unu la alian. La plej maljuna
         diris:</p> 

         <p class="p">― Iam estis tiaj inter ni, sed nun neniu scias ĉi tion.</p>

         <p class="p">Ili iris ĉirkaŭ li de ĉiuj flankoj, tuŝis liajn rigidajn membrojn kaj kun
         maltrankvilo rigardis lian vizaĝon, flavan kaj sensangan,
         kadavran.</p>

         <p class="p">― Ĉu li mortis?... ― demandis la plej juna.</p>

         <p class="p">Post ĉi tiuj vortoj, la korpo de la Ĥaldeano, kurbita posten, ree stariĝis
         vertikale, kaj malleviĝis la etenditaj manoj. Li ekĝemis, frotis la okulojn,
         kvazaŭ homo vekita, ekrigardis la venintojn kaj post momento
         diris:</p>

         <p class="p">― Vi ― li turnis sin al la plej aĝa ― vi estas Mefres, la ĉefepiskopo de
         la templo de Ptah en Memfiso... Vi estas Herhor, la ĉefepiskopo de Amon
         en Teboj, la plej potenca homo en la regno, post la reĝo... Vi ― li montris
         la plej junan ― vi estas Pentuer, la dua profeto en la templo de Amon kaj
         la konsilanto de Herhor.</p>

         <p class="p">― Kaj vi sendube estas Beroes, la granda pastro kaj saĝulo babilona,
         kies venon oni anoncis al ni antaŭ unu jaro ― respondis
         Mefres.</p>

         <p class="p">― Vi diris la veron ― reparolis la Ĥaldeano.</p>

         <p class="p">Li ĉirkaŭprenis ilin unu post la alia, kaj ili klinis antaŭ li la kapojn.</p>

         <p class="p">― Mi alportas al vi grandajn vortojn de nia komuna patrujo, kiu estas
         la saĝo ― daŭrigis Beroes. Bonvolu aŭskulti ilin kaj agu, kiel konvenas.
         Laŭ signo de Herhor, Pentuer iris en la fundon de la kaverno kaj alportis
         tri seĝojn por la pli aĝaj kaj malaltan tabureton por si mem. Li
         sidiĝis proksime de la lampo kaj eltiris el sub la vesto malgrandan stilon
         kaj malgrandan tabuleton, kovritan per vakso.</p>

         <p class="p">Kiam ĉiuj tri okupis la seĝojn, Beroes komencis:</p>

         <p class="p">― Al vi, Mefres, parolas la plej alta kolegio de l' pastroj en Babilono:
         La sankta pastraro en Egipto falas. Multaj el ili amasigas monon kaj
         virinojn kaj pasigas la vivon en ĝuoj. La saĝo estas malŝatata. Vi estras
         nek la mondon nevideblan, nek eĉ la proprajn animojn. Kelkaj perdis la
         superan kredon, kaj por viaj pupiloj kovrita estas la estonteco. Kaj plej
         malbone estas, ke multaj pastroj ekiris la vojon de l' mensogo kaj per
         lertaj artifikoj trompas la simplulojn.</p>

         <p class="p">Jen kion diras la plej alta kolegio: Se vi volas reveni sur la bonan
         vojon, Beroes restos kun vi kelke da jaroj kaj per la fajrero, alportita de
         la granda altaro de Babilono ekflamigos la veran lumon sur la bordoj de
         Nilo.</p>

         <p class="p">― Ĉio estas, kiel vi diras ― respondis malgaje Mefres. ― Restu do kun
         ni kelke da jaroj, por ke la junularo rememoru vian saĝon.</p>

         <p class="p">― Kaj nun al vi, Herhor, la vortoj de la plej alta kolegio....
         Herhor klinis la kapon.</p>

         <p class="p">― Pro la malŝato de la grandaj misteroj viaj pastroj ne rimarkis, ke
         venas malbonaj jaroj por Egipto. Minacas vin internaj katastrofoj, kiujn
         povas forigi nur la virto kaj saĝo. Sed plej malbone estas, ke se dum la
         dek sekvontaj jaroj vi komencos militon kontraŭ Asirio, ĝiaj armeoj frakasos
         la viajn, venos al Nilo kaj detruos ĉion, kio ekzistas ĉi tie de
         jarcentoj.</p>

         <p class="p">Tiel malfavoraj steloj, kiaj pendas hodiaŭ super Egipto, kolektiĝis
         unuan fojon dum la XIV-a dinastio, kiam vian landon invadis kaj rabis
         Hiksoj. Trian fojon tio okazos post kvincent aŭ sescent jaroj de la flanko
         de Asirio kaj de la popolo Paras, kiu loĝas oriente de
         Ĥaldeo...</p>

         <p class="p">La pastroj aŭskultis teruritaj. Herhor estis pala, Pentuer ellasis la
         tabuleton el la mano. Mefres prenis de l' brusto amuleton kaj komencis
         preĝi per sekaj lipoj.</p>

         <p class="p">― Gardu vin kontraŭ Asirio ― daŭrigis la Ĥaldeano ― ĉar hodiaŭ
         estas ĝia horo. Kruela popolo!... Ili malŝatas la laboron kaj vivas per la
         milito. Ili palisumas la venkitojn aŭ deŝiras de ili vivantaj la haŭton,
         detruas la urbojn, sklavigas kaj forkondukas la popolon. Ĉasi sovaĝajn
         bestojn estas por ili ripozo; arkpafi militkaptitojn aŭ elŝiri al ili la okulojn
         estas por ili plezuro. Ili ruinigas la templojn, kaj la diajn vazojn ili uzas
         por siaj festenoj. La pastrojn kaj saĝulojn ili faras siaj arlekenoj. La
         haŭtoj de vivantaj homoj estas ornamo de iliaj domoj kaj la sangantaj
         kapoj de malamikoj estas ornamo de iliaj tabloj.</p>

         <p class="p">Kiam Beroes eksilentis, la respektinda Mefres diris:</p>

         <p class="p">― Granda profeto, vi ĵetis timon sur nian animon kaj ne montras
         savon. Tio povas esti kaj certe estas tiel, se vi diras, ke la sorto dum
         iom da tempo estos malfavora por ni; sed kiel tion eviti? Estas en Nilo
         danĝeraj lokoj, kie neniu ŝipo povas sin savi; kaj tial la saĝo de la
         remistoj evitas la minacajn akvoturnojn. Samaj estas la malfeliĉoj de
         l' popoloj. La popolo estas ŝipo kaj la tempo estas rivero, kiun de tempo
         al tempo ondigas ventego. Kaj se eta fiŝista konko scias eviti katastrofon,
         kial en analogiaj cirkonstancoj milionoj da homoj ne povus eviti la
         pereon?</p>

         <p class="p">― Saĝaj estas viaj vortoj ― diris Beroes ― sed nur parte mi scios respondi
         ilin. </p>

         <p class="p">― Ĉu do vi ne scias ĉion, kio okazos? ― demandis Herhor.</p>

         <p class="p">― Ne demandu pri tio, kion mi scias, sed kion mi ne povas diri. Plej
         grava afero por vi estas konservi dekjaran pacon kun Asirio, kaj tio estas
         en la limoj de via povo.</p>

         <p class="p">Asirio ankoraŭ vin timas, ne scias pri la malfavora sorto, kiu minacas
         vin kaj volas komenci militon kontraŭ la popoloj de Nordo kaj Oriento,
         kiuj loĝas proksime de la maro. Hodiaŭ do vi povus fari
         aliancon kun ili...</p>

         <p class="p">― Je kiaj kondiĉoj ― interrompis Herhor.</p>

         <p class="p">― Je bonegaj. Asirio cedos al vi la teron de Izraelo ĝis la urbo Okka
         kaj la landon Edom ĝis la urbo Elath. Tiamaniere viaj limoj vastiĝos
         je dektaga marŝo al la nordo kaj oriento.</p>

         <p class="p">― Kaj Fenicio?... ― demandis Herhor.</p>

         <p class="p">― Gardu vin de la tento!... ― ekkriis Beroes. ― Se hodiaŭ la faraono
         etendus la manon por preni Fenicion, post unu monato la asiriaj armeoj,
         destinitaj por la nordo kaj oriento, sin turnus kontraŭ vi kaj pli frue ol
         post unu jaro iliaj ĉevaloj sin banus en Nilo.</p>

         <p class="p">― Sed Egipto ne povas forlasi sian influon super Fenicio! ― interrompis
         Herhor kun eksplodo.</p>

         <p class="p">― Se ĝi tion ne farus, ĝi mem preparus sian pereon ― 
	 diris Beroes. ― Cetere mi ripetas al vi la vortojn de la plej alta
         kolegio. &quot;Diru al Egipto&quot;
         ordonis al mi la fratoj de Babilono &quot;ke ĝi sin alpremu por dek jaroj al
         la tero kiel perdriko, ĉar ĝin spionas la vulturo de la malbona sorto. Diru,
         ke ni, Ĥaldeanoj, malamas Asirianojn pli forte ol Egipto, ĉar ni portas
         la pezon de ilia potenco; tamen ni konsilas al Egipto konservi la pacon
         kun ĉi tiu sangavida popolo. Dek jaroj pasos rapide, kaj post ili vi povos
         ne nur reakiri viajn antaŭajn posedaĵojn, sed ankaŭ savi
         nin.&quot; ―</p>

         <p class="p">― Tio estas vera! ― diris Mefres.</p>

         <p class="p">― Konsideru nur ― daŭrigis Beroes. ― Se Asirio militos kontraŭ vi,
         ĝi entiros ankaŭ Babilonon, por kiu la milito estas abomena, ĝi elĉerpos
         niajn riĉaĵojn kaj haltigos la laboron de la scienco. Eĉ se vi ne estos venkitaj,
         via lando estos ruinigita por multaj jaroj kaj perdos ne nur multe
         da homoj, sed ankaŭ tiujn fruktodonajn terojn, kiujn sen viaj penoj la
         sablo kovrus en la daŭro de unu jaro.</p>

         <p class="p">― Tion ni komprenas ― intermetis Herhor ― kaj tial ni ne intencas
         ataki Asirion. Sed Fenicio...</p>

         <p class="p">― Ĉu malutilas vin ― diris Beroes ― ke la asiria rabisto premegos la fenician
         ŝteliston? Niaj kaj viaj komercistoj nur gajnos per tio. Kaj se vi
         volas posedi Fenicianojn, permesu al ili ekloĝadi sur viaj bordoj. Mi
         estas certa, ke la plej riĉaj kaj plej lertaj forkuros de la
         asiria jugo.</p>

         <p class="p">― Kio fariĝus nia ŝiparo, se Asirio ekloĝus en Fenicio? ― demandis
         Herhor.</p>

         <p class="p">― Ĉi tiu ŝiparo en la realeco ne estas via, sed fenicia ― respondis la
         Ĥaldeano. ― Kiam ekmankos al vi tiraj kaj sidonaj ŝipoj, vi komencos
         konstrui proprajn kaj ekzerci Egiptanojn en la marveturado. Se vi havos
         inteligentecon kaj energion, vi forŝiros de Fenicianoj la komercon en la
         tuta okcidento...</p>

         <p class="p">Herhor eksvingis la manon.</p>

         <p class="p">― Mi diris, kion oni ordonis al mi ― daŭrigis Beroes ― kaj vi faru,
         kion vi volas. Sed memoru, ke pendas super vi dek fatalaj
         jaroj.</p>

         <p class="p">― Ŝajnas al mi, sankta viro, ― intermetis Pentuer ― ke vi parolis pri
         internaj katastrofoj, kiuj minacas Egipton en la estonteco. Kio okazos?
         Se vi bonvolos respondi al via servisto.</p>

         <p class="p">― Pri tio ne demandu min. Vi devas pli bone scii tion, ol mi, homo
         fremda. La antaŭzorgemo malkovros al vi la malsanon kaj la sperto montrus
         la rimedon.</p>

         <p class="p">― La popolo estas terure premegata de la grandaj! ― murmuretis
         Pentuer.</p>

         <p class="p">― La pieco malaperas!... ― diris Mefres.</p>

         <p class="p">― Ekzistas multe da homoj, kiuj sopiras al ekstera milito ― aldonis
         Herhor. ― Kaj mi vidas jam de longe, ke ni ne povas konduki ĝin. Eble
         post dek jaroj...</p>

         <p class="p">― Vi do faros traktaton kun Asirio? ― demandis la Ĥaldeano.</p>

         <p class="p">― Amon, kiu konas mian koron ― diris Herhor ― scias, kiel abomena
         estas por mi tia traktato... Antaŭ ne longe ankoraŭ, la mizeraj Asirianoj
         pagis al ni tributojn!... Sed se vi, sankta patro, kaj la plej alta kolegio
         diras, ke la sorto estas kontraŭ ni, ni devas fari la
         traktaton....</p>

         <p class="p">― Vere, ni devas... ― aldonis Mefres.</p>

         <p class="p">― En tia okazo sciigu al la kolegio en Babilono vian decidon, kaj ili
         faros, ke la reĝo Assar sendos al vi siajn rajtigitojn. Konfidu al mi, ke
         ĉi tiu traktato estas tre profita: sen milito vi pligrandigas viajn posedaĵojn!...
         Cetere, longe meditis pri ĝi nia sankta kolegio.</p>

         <p class="p">― Pluvu sur vin ĉiuj benoj: riĉaĵoj, potenco kaj saĝo! ― diris Mefres.
         ― Jes, oni devas relevi nian pastraron, kaj vi, sankta viro, Beroes,
         helpos nin.</p>

         <p class="p">― Antaŭ ĉio oni devas helpi la mizeran popolon ― intermetis
           Pentuer.</p>

         <p class="p">― La pastroj... la popolo!... ― parolis Herhor kvazaŭ al si mem. 
         ― Antaŭ ĉio oni devas deteni tiujn, kiuj deziras la militon... Vere estas, ke
         lia sankteco estas kun ni, kaj ŝajnas al mi, ke mi akiris iom da influo je
         la koro de la nobla kronprinco (li vivu eterne!). Sed Nitager, kiu bezonas
         militon, kiel la fiŝo akvon... Sed la estroj de la dungataj armeoj, kiuj nur
         dum la milito ion valoras ĉe ni... Sed nia aristokratio, kiu pensas, ke la
         milito pagos la feniciajn ŝuldojn, kaj al ili alportos
         riĉaĵojn...</p>

         <p class="p">― Dume la kamparanoj falas sub la ŝarĝo de la laboroj, kaj la ŝtataj
         laboristoj ribelas pro la rabemo de la estroj ― intermetis
         Pentuer.</p>

         <p class="p">― Ĉi tiu ĉiam revenas al sia ideo! ― diris la meditanta Herhor. ― Vi,
         Pentuer, pensu pri la kamparanoj kaj laboristoj; vi, Mefres, pri la pastroj.
         Mi ne scias, kion vi sukcesos fari, sed mi ― mi ĵuras, ke se mia propra
         filo puŝus Egipton al la milito, mi rompus la propran
         filon...</p>

         <p class="p">― Faru tiel ― diris la Ĥaldeano. ― Cetere, kiu volas, konduku
         militon, sed nur ne tie, kie li povas renkonti Asirion.</p>

         <p class="p">Finita estis la kunsido. Beroes metis la skarpon sur la ŝultron kaj la
         kovrilon sur la vizaĝon; Mefres kaj Herhor stariĝis ĉe ambaŭ liaj
         flankoj, kaj post ili Pentuer, ĉiuj turnitaj al la altaro.</p>

         <p class="p">Kiam Beroes, krucinte la manojn sur la brusto, murmuretis, en la kaverno
         ree komenciĝis malkvieto. Oni aŭdis kvazaŭ malproksiman tumulton,
         kiu mirigis la asistantojn. Tiam la mago ekparolis laŭte:</p>

         <p class="p">― Baralanensis, Baldaĥiensis, Panmaĥiae, mi alvokas vin esti atestantoj
         de nia interkonsento kaj helpi niajn intencojn...</p>

         <p class="p">Eksonis trumpetoj tiel klare, ke Mefres sin klinis al la tero, Herhor
         ĉirkaŭrigardis mirigita, kaj Pentuer ekgenuis, komencis tremi kaj kovris
         siajn orelojn.</p>

         <p class="p">La purpura kurteno sur la altaro ŝanceliĝis, kaj ĝiaj faldoj havis tian
         formon, kvazaŭ de tie volus eliri homo.</p>

         <p class="p">― Estu atestantoj ― kriis Beroes per aliigita voĉo ― potencoj ĉielaj
         kaj inferaj! Kaj, kiu rompos la interkonsenton, estu
         malbenita...</p>

         <p class="p">― Malbenita!... ― ripetis iu voĉo.</p> 

         <p class="p">― Kaj detruita...</p>

         <p class="p">― Kaj detruita...</p>

         <p class="p">― En ĉi tiu videbla kaj en la alia nevidebla vivo. Per la sankta nomo de
         Jehovo, ĉe kies sono la tero tremas, la maro refluas, la fajro estingiĝas,
         la elementoj de la naturo malkomponiĝas.</p>

         <p class="p">En la kaverno ekregis vera fulmotondro. Sonoj de trumpetoj miksiĝis
         kun bruo de malproksimaj tondroj. La kurteno sur la altaro leviĝis
         kaj post ĝi, inter la saltantaj fulmoj, aperis strangaj kreaĵoj, duone
         homaj, duone bestaj, strange kunvolvitaj kaj miksitaj.</p>

         <p class="p">Subite ĉio eksilentis, kaj Beroes malrapide leviĝis super la kapojn de la
         asistantaj pastroj.</p>

         <p align="center" class="center">* * *</p>


         <p class="p">Je la sepa horo matene, la Harranano Phut revenis en la fenician gastejon
         &quot;Sub la Ŝipo&quot;. Liaj sakoj kaj kestoj estis jam retrovitaj. Kelke da
         minutoj post li revenis la konfidato de Asarhadon; la mastro kondukis lin
         en la kelon kaj demandis mallonge:</p>

         <p class="p">― Kio?...</p>

         <p class="p">― Mi estis la tutan nokton ― respondis la servisto ― sur la placo, kie
         estas la templo de Set. Ĉirkaŭ la deka horo vespere el la ĝardeno, kiu
         estas dek domojn de tie, eliris tri pastroj. Unu el ili, kun nigraj haroj kaj
         barbo, direktis siajn paŝojn tra la placo, al la templo de Set. Mi kuris
         post li, sed komencis fali nebulo kaj li malaperis de miaj okuloj. Ĉu li 
         revenis al la &quot;Verda Stelo&quot; kaj kiam ― mi ne scias. ―</p>

         <p class="p">La mastro, aŭskultinte la raporton, ekfrapis sian frunton kaj komencis
         murmureti al si:</p>

         <p class="p">― Do mia Harrano, se li surmetas pastran kostumon kaj vizitas templojn,
         devas esti pastro; kaj se li portas barbon kaj harojn, devas esti
         ĥaldea pastro. Kaj se li sekrete kunvenas kun ĉi tieaj pastroj, estas en tio
         ia friponaĵo. Mi ne diros pri tio al la polico, ĉar tio povus esti danĝera por
         mi mem. Sed mi informos iun el la grandaj Sidonanoj, ĉar en tio eble estas
         bona afero, se ne por mi, almenaŭ por la niaj.</p>

         <p class="p">Baldaŭ venis la alia sendito. Ankaŭ kun li Asarhadon iris en la kelon
         kaj ricevis la sekvantan raporton:</p>

         <p class="p">― La tutan nokton mi staris antaŭ la domo &quot;Sub Verda Stelo&quot;. 
	 La Harranano estis tie, ebriiĝis kaj faris tian bruon, ke la policisto admonis
         la pordiston.</p>

         <p class="p">― Kio?... ― demandis la mastro. ― La Harranano estis la tutan
         nokton en la drinkejo &quot;Sub Verda Stelo&quot; kaj vi vidis
         lin?...</p>

         <p class="p">― Ne sole mi, sed ankaŭ la policisto...
         Asarhadon venigis la unuan serviston kaj al ĉiu ordonis ripeti lian
         rakonton. Ili ripetis fidele ĉiu la sian. Do Phut la tutan nokton amuziĝis
         en la drinkejo &quot;Sub Verda Stelo&quot;, ne forlasante ĝin eĉ por unu minuto,
         kaj samtempe malfrue vespere iris al la templo de Set, de kiu
         li ne revenis!</p>

         <p class="p">― Oh!... ― murmuris la Feniciano ― en ĉio ĉi sin kaŝas ia granda
         friponaĵo... Mi devas plej baldaŭ konigi al la estroj de la fenicia komunumo,
         ke ĉi tiu Ĥeto scias esti samtempe en du lokoj. Mi petos lin iri for
         el mia gastejo... Mi ne amas tiujn, kiuj havas du vizaĝojn: unu propran,
         kaj alian provizan. Ĉar tia homo estas aŭ ŝtelisto, aŭ sorĉisto, aŭ
         konspiranto.</p>

         <p class="p">Ĉar Asarhadon timis tiajn aferojn, li forpelis la sorĉojn per preĝoj al 
         ĉiuj dioj, kiuj ornamis lian drinkejon. Poste li kuris en la urbon, kie li
         konigis la fakton al la estro de la fenicia komunumo kaj al la estro de la
         ŝtelistoj. Reveninte hejmen li alvokis la polican dekestron kaj diris al li,
         ke Phut povas esti danĝera homo. Fine li postulis de la Harranano, ke li
         forlasu la gastejon, ĉar lia ĉeesto alportas neniun profiton, sed nur 
         suspektojn kaj perdojn.</p>

         <p class="p">Phut volonte konsentis kaj diris al la mastro, ke li forveturas Tebojn
         vespere.</p>

         <p class="p">― Neniam revenu vi de tie!... ― pensis la gastama mastro. ― Putru
         en la minejoj aŭ falu en riveron, kiel nutraĵo por la
         krokodiloj!</p>
<hr>
<div class="footer"><a href="XXI.html">ĈAPITRO XXI &gt;&gt;</a></div>
</body>
</html>
