<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO X</title>
</head>
<body background="../bld/papero.jpg">
<div class="header">
<span class="header_left"><a href="IX.html">&lt;&lt; ĈAPITRO IX</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO X</h3>

         <p class="first_p">Subite la kanto eksilentis, sufokita de la tumulto kaj de la bruo
         kvazaŭ de multe da kurantoj.</p>

         <p class="p">― Idolistoj!... malamikoj de Egipto!... ― kriis iu. ― Vi kantas,
         kiam ni ĉiuj dronas en la malĝojo, kaj vi laŭdas la Hebreinon, kiu per
         siaj sorĉoj haltigis la fluon de Nilo...</p>

         <p class="p">― Ve al vi! ― kriis alia. ― Vi piedpremas la teron de la kronprinco...
         La morto falos sur vin kaj sur viajn infanojn!...</p>

         <p class="p">― Ni foriros, sed eliru la Hebreino al ni, por ke ni prezentu al ŝi
         nian mizeron...</p>

         <p class="p">― Ni forkuru!... ― kriis Tafet.</p>

         <p class="p">― Kien? ― demandis Gedeono.</p>

         <p class="p">― Neniam! ― respondis Sara, sur kies dolĉa vizaĝo aperis la ruĝo
         de la kolero. ― Ĉu mi ne apartenas al la kronprinco, antaŭ kiu ĉi tiuj
         homoj falas teren?</p>

         <p class="p">Kaj antaŭ kiam la patro kaj servistino povis oponi, ŝi elkuris sur la
         terason, en sia blanka vesto, kriante al la amaso trans la
         muro:</p>

         <p class="p">― Jen mi estas!... Kion vi volas de mi?...</p>

         <p class="p">La bruo ĉesis por unu momento, sed ree eksonis minacaj voĉoj:</p>

         <p class="p">― Estu malbenita, fremdulino, kies peko haltigas la akvojn de
           Nilo!...</p>

         <p class="p">En la aero ekfajfis kelke da ŝtonoj, blinde ĵetitaj; unu trafis la frunton
         de Sara:</p>

         <p class="p">― Patro!... ― ekkriis ŝi, kaptante sin je la kapo.</p>

         <p class="p">La patro prenis ŝin rapide sur la brakojn kaj forportis de la teraso. En
         la nokta mallumo oni vidis nudajn homojn en blankaj kufoj kaj antaŭtukoj,
         transirantajn la muron.</p>

         <p class="p">Malsupre Tafet kriis ĝis perdo de l' spiro, kaj la sklavo Negro, kaptinte
         hakilon stariĝis en la pordo de l' domo, minacante frakasi la kapon al
         ĉiu, kiu kuraĝos eniri.</p>

         <p class="p">― Donu ŝtonojn por ĉi tiu nubia hundo! ― kriis al la popolamaso
         tiuj, kiuj estis sur la muro.</p>

         <p class="p">Sed subite la amaso eksilentis, ĉar el la fundo de l' ĝardeno eliris homo
         kun razita kapo, vestita per pantera felo.</p>

         <p class="p">― Profeto!... Sankta patro!... ― oni murmuretis en la amaso.</p>

         <p class="p">Tiuj, kiuj estis sur la muro, komencis desalti.</p>

         <p class="p">― Egipta popolo ― diris la pastro per trankvila voĉo ― je kiu rajto
         vi levas la manon kontraŭ la propraĵo de la kronprinco?</p>

         <p class="p">― Tie loĝas malpura Hebreino, kiu haltigas Nilon... Ve al ni!...
         mizero kaj malsato pendas super Malsupra Egipto.</p>

         <p class="p">― Homoj de malbona kredo aŭ de malforta saĝo ― diris la pastro 
         ― kie vi aŭdis, ke unu sola virino povus haltigi la volon de l' dioj? Ĉiujare
         en la monato Tot Nilo komencas leviĝi kaj kreskas ĝis la monato
         Ĥoiack. Ĉu iam okazis alie, kvankam nia lando ĉiam estas plena de
         eksterlanduloj, iafoje de fremdaj pastroj kaj princoj, kiuj ĝemante en
         la malfacila laboro de l' malliberuloj povis de kolero kaj ĉagreno ĵeti
         plej terurajn malbenojn?... Ili sendube deziris faligi sur niajn kapojn
         ĉiajn malfeliĉojn, kaj pli ol unu, el ili donus sian vivon, por ke la suno
         ne leviĝu super Egipto, aŭ Nilo ne superverŝu la landon en la komenco
         de l' jaro. Kaj kia estas la rezultato de iliaj preĝoj?... Aŭ la ĉielo ne
         aŭskultis ilin, aŭ la fremdaj dioj estis senfortaj apud niaj. Kiamaniere
         do virino, kiu estas feliĉa inter ni, povus altiri malfeliĉegon, kian ne
         povis alvoki niaj plej potencaj malamikoj?</p>

         <p class="p">― La sankta patro diras veron!... Saĝaj estas la vortoj de la profeto! ― 
	 oni kriis en la amaso.</p>

         <p class="p">― Tamen Messu, la estro, de Hebreoj, faris mallumon kaj peston en
         Egipto!... ― oponis unu voĉo.</p>

         <p class="p">― Kiu diris tion, eliru antaŭen... ― diris la pastro. ― Mi alvokas lin,
         li elpaŝu, se li ne estas malamiko de la egipta popolo...</p>

         <p class="p">La popolamaso murmuris, kiel vento fluganta de malproksime inter
         la arboj, sed neniu eliris.</p> 

         <p class="p">― Vere mi diras ― daŭrigis la pastro ― ke inter vi rondiras malbonaj
         homoj, kiel hienoj en la ŝafejo. Via mizero estas por ili indiferenta, sed
         ili volas igi vin detrui la domon de l' kronprinco kaj ribeli kontraŭ la
         faraono. Kaj se sukcesus ilia malnobla intenco kaj se el via brusto
         komencus flui sango, tiuj ĉi homoj sin kaŝus de la lancoj, kiel nun ili
         sin kaŝas post mia alvoko...</p>

         <p class="p">― Aŭskultu la profeton!... Gloro al vi, dia viro!... ― kriis la amaso,
         klinante la kapojn.</p>

         <p class="p">La pli piaj falis teren.</p>

         <p class="p">― Aŭskultu min egipta popolo... Pro via kredo al la vortoj de l' pastro,
         pro la obeo al la faraono kaj kronprinco, pro la respekto al la dia servisto,
         favoro ekbrilos super vi. Iru en paco en viajn domojn, kaj eble
         antaŭ kiam vi atingos la malsupron de l' monteto, Nilo komencos leviĝi...</p>

         <p class="p">― Tiel okazu...</p>

         <p class="p">― Iru!... Ju pli granda estos via kredo kaj pieco, des pli baldaŭ vi
         ekvidos la signon de la favoro...</p>

         <p class="p">― Ni iru!... ni iru!... Estu benata profeto, filo de
           profetoj...</p>

         <p class="p">Ili komencis disiri, kisante la vestojn de l'
         pastro... Subite iu ekkriis:</p>

         <p class="p">― Miraklo!... La miraklo plenumiĝas...</p>

         <p class="p">― Sur la turo de Memfiso oni eklumigis la lanternon... Nilo leviĝas!...
         Rigardu, pli kaj pli multe da lumoj!... Vere, parolis al ni granda
         sanktulo... Vivu eterne!...</p>

         <p class="p">Oni sin turnis al la pastro, sed li malaperis inter la
         ombroj.</p>

         <p class="p">La popolamaso, antaŭ momento ekscitita, poste mirigita kaj plena de
         dankemo, forgesis sian koleron kaj la pastron, farantan miraklojn. Freneza
         ĝojo ekregis ĝin kaj ĉiuj ekkuris galope al la rivero, sur kies
         bordoj jam brilis multenombraj lumoj kaj sonis granda kanto de la
         kunveninta popolo:</p>

         <p class="p">&quot;Saluton al vi, ho Nilo, ho sankta rivero, kiu aperis en ĉi tiu
         lando! Vi venas en paco por doni la vivon al Egipto. Ho kaŝita dio,
         kiu dispelas la mallumojn, kiu surverŝas la herbejojn por doni nutraĵon
         al la mutaj bestoj! Ho vojo, iranta malsupren de l' ĉielo por sensoifigi
         la teron; ho amiko de l' pano, vi kiu ĝojigas la domojn!... Vi estas
         estro de l' fiŝoj kaj kiam vi malsupreniras sur niajn kampojn, neniu
         birdo kuraĝas tuŝi niajn rikoltojn. Vi kreas la grenojn kaj naskas la
         hordeon; vi donas ripozon al la manoj de milionoj da malfeliĉuloj kaj
         por eterne firmigas la templojn.&quot; 
  [<i>Aŭtentika</i>]
</p>

         <p class="p">En la sama momento la lumigita ŝipeto de la kronprinco albordiĝis,
         inter krioj kaj kantoj. La samaj, kiuj antaŭ duonhoro volis penetri superforte
         en la domon de l' kronprinco, nun falis sur la vizaĝon, aŭ sin ĵetis
         en la akvon por kisi la remilojn kaj flankojn de l' ŝipeto, kiu alportis la
         kronprincon.</p>

         <p class="p">Gaja, ĉirkaŭita de torĉoj, Ramzes akompanata de Tutmozis eniris en
         la domon de Sara. Ekvidinte lin, Gedeono diris al Tafet:</p>

         <p class="p">― Mi tre timas pri mia filino, sed ankoraŭ pli mi timas renkonti ŝian
         sinjoron...</p>

         <p class="p">Li transsaltis la muron kaj en la mallumo, tra la ĝardeno kaj kampoj,
         iris al Memfiso.</p>

         <p class="p">Sur la korto Tutmozis kriis:</p>

         <p class="p">― Saluton, bela Sara!... Mi esperas, ke vi bone akceptos nin pro la
         muziko, kiun mi sendis al vi.</p>

         <p class="p">Sur la sojlo aperis Sara kun bandaĝita kapo, apogita sur la Negro kaj
         servistino.</p>

         <p class="p">― Kion tio signifas? ― demandis la kronprinco kun miro.</p>

         <p class="p">― Terurajn aferojn!... ― ekkriis Tafet. ― La idolistoj atakis vian
         domon, kaj unu ekbatis Saran per ŝtono!</p>

         <p class="p">― Kiuj idolistoj?</p>

         <p class="p">― Tiuj... Egiptanoj! ― klarigis Tafet.</p>

         <p class="p">La kronprinco ĵetis al ŝi rigardon, plenan de malestimo. Sed tuj ekregis
         lin furiozo.</p>

         <p class="p">― Kiu ekbatis Saran?... kiu ĵetis la ŝtonon?... ― kriis li, kaptante la
         Negron je la brako.</p>

         <p class="p">― Tiuj de la bordo de l' rivero... ― respondis la sklavo.</p>

         <p class="p">― Ĉi tien gardistoj! ― kriis la ŝaŭmanta princo. ― Armu ĉiujn servistojn
         de la bieno kaj kontraŭ la kanajloj!...</p>

         <p class="p">La Negro ree kaptis sian hakilon, oni vokis la servistojn el ĉiuj
         konstruaĵoj, kaj kelke da soldatoj de la princa sekvantaro meĥanike
         ordigis la glavojn.</p>

         <p class="p">― Ho Dio, kion vi volas fari?... ― murmuretis Sara, sin pendigante
         ĉe la kolo de l' kronprinco.</p>

         <p class="p">― Mi volas vin venĝi... ― respondis li. ― Kiu batas mian propraĵon,
         batas min mem.</p>

         <p class="p">Tutmozis paliĝis kaj balancis la kapon.</p>

         <p class="p">― Aŭskultu sinjoro ― diris li. ― Kiamaniere nokte vi trovos en la
         popolamaso tiujn, kiuj plenumis la krimon?</p>

         <p class="p">― Tio estas indiferenta por mi... La popolaĉo tion faris kaj la popolaĉo
         estos punita...</p>

         <p class="p">― Tion dirus neniu juĝisto ― klarigis Tutmozis. ― Kaj vi devas iam
         esti la plej alta juĝisto...</p>

         <p class="p">La princo ekmeditis, lia kunulo daŭrigis:</p>

         <p class="p">― Konsideru, kion morgaŭ dirus nia sinjoro, la faraono?... Kaj kia
         ĝojo ekregus inter la malamikoj de Egipto, de l' Oriento ĝis la Okcidento,
         se ili ekaŭdus, ke la kronprinco, preskaŭ apud la reĝa palaco,
         atakas nokte sian popolon?... </p>

         <p class="p">― Oh, se la patro donus al mi almenaŭ duonon de la armeo, eksilentus
         por eterne niaj malamikoj en ĉiuj partoj de l' mondo!... ― murmuretis
         la princo, piedbatante la teron.</p>

         <p class="p">― Fine... rememoru la homon, kiu sin pendigis... Vi bedaŭris, ke
         mortis senkulpa homo, kaj hodiaŭ... Ĉu tio estas ebla, ke vi mem volas
         mortigi senkulpajn?...</p>

         <p class="p">― Sufiĉe jam!... ― interrompis surde la kronprinco. ― Mia kolero
         estas kiel kruĉo plena de akvo... Ve al tiu, sur kiu ĝi elverŝiĝos... Ni
         eniru en la domon...</p>

         <p class="p">Tutmozis terurita foriris. La princo prenis Saran je la mano kaj suriris
         kun ŝi la unuan etaĝon. Li sidigis ŝin ĉe la tablo, sur kiu restis ankoraŭ
         la nefinita vespermanĝo kaj proksimiginte la kandelingon li deŝiris de
         l' frunto la bandaĝon.</p>

         <p class="p">― Ah? ― ekkriis li ― tio eĉ ne estas vundo, nur kontuzo.
         Li atente rigardis Saran.</p>

         <p class="p">― Mi neniam pensis, ke vi povus havi kontuzon... Tio tre aliigas la
         vizaĝon...</p>

         <p class="p">― Mi do ne plaĉas plu al vi?... ― mallaŭte demandis Sara, levante
         al li siajn grandajn okulojn, plenajn de timo.</p>

         <p class="p">― Ah, ne!... cetere tio pasos.</p>

         <p class="p">Poste li alvokis la adjutanton kaj la sklavon kaj ordonis al li rakonti
         la okazojn de la vespero.</p>

         <p class="p">― Li nin defendis ― diris Sara. ― Li stariĝis en la pordo kun la
         hakilo.</p>

         <p class="p">― Vi faris tion?... ― demandis la princo la sklavon, fikse rigardante
         liajn okulojn.</p>

         <p class="p">― Ĉu mi devis permesi al fremduloj superforte eniri en vian domon,
         sinjoro?</p>

         <p class="p">La princo karesis la krispan kapon de l' sklavo.</p>

         <p class="p">― Vi agis ― diris li ― kiel brava homo. Mi donas al vi la liberecon.
         Morgaŭ vi ricevos rekompencon kaj vi povos reveni al la viaj.</p>

         <p class="p">La Negro ekŝanceliĝis kaj frotis siajn okulojn, kies blanko brilis. Subite
         li falis sur la genuojn kaj frapante la plankon per la
         frunto, ekkriis:</p>

         <p class="p">― Ne forpelu min de vi, sinjoro!...</p>

         <p class="p">― Bone ― respondis la kronprinco ― restu ĉe mi, sed kiel libera soldato.
         Ĝuste tiajn homojn mi bezonas ― aldonis li, rigardante al
         Tutmozis.</p>

         <p class="p">― Li ne scias paroli, kiel gardisto de l' domo de libroj, sed estas preta
         batali...</p>

         <p class="p">Kaj ree li komencis demandi pri la detaloj de la atako, kaj kiam la
         Negro rakontis al li pri la apero de la pastro kaj pri la miraklo, la princo
         sin kaptis je la kapo kriante:</p>

         <p class="p">― Mi estas la plej malfeliĉa homo en Egipto!... Baldaŭ eĉ en mia
         lito mi trovados pastrojn... De kie li estas?... Kiu li
         estas?</p>

         <p class="p">Tion la Negro ne povis klarigi. Li diris nur, ke la konduto de la pastro
         estis tre bonvola por la princo kaj Sara; ke la atakon direktis ne Egiptanoj,
         sed homoj, kiujn la pastro nomis malamikoj de Egipto kaj kiujn li
         vane alvokis eliri el la popolamaso.</p>

         <p class="p">― Strange!... Strange!... ― diris la princo meditante kaj ĵetis sin
         sur la liton. ― Mia nigra sklavo estas brava batalisto kaj homo plena
         de prudento... Pastro defendas Hebreinon, ĉar ŝi estas mia?... La egipta
         popolo, kiu ekgenuas antaŭ la hundoj de l' faraono, atakas la domon de
         l' kronprinco, sub la komando de iaj malamikoj de Egipto?... Mi mem
         devas tion esplori...</p>
<hr>
<div class="footer"><a href="XI.html">ĈAPITRO XI &gt;&gt;</a></div>
</body>
</html>
