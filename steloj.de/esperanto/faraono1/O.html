<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ANTAŬPAROLO</title>
</head>
<body background="../bld/papero.jpg">
<div class="header"><span class="header_center"> <a href="index.html">B. Prus:
      La Faraono</a></span></div>
<hr>
<h3 class="head">ANTAŬPAROLO</h3>

         <p class="first_p">En la nord-orienta parto de Afriko troviĝas Egipto, la patrujo de la 
         plej antikva civilizacio en la mondo. Antaŭ tri, kvar, eĉ kvin jarmiloj, 
         kiam en la centra Eŭropo la barbaroj vestitaj per maldelikataj feloj sin 
         kaŝis en kavernoj, Egipto jam posedis altan socian organizon, terkulturon,
         metiojn kaj literaturon. Sed precipe ĝi plenumis gigantajn 
         laborojn inĝenierajn kaj konstruis kolosajn monumentojn, kies restaĵoj 
         naskas admiron de la nuntempaj teknikistoj.</p>

         <p class="p">Egipto estas fruktoporta valo inter la dezertoj Libia kaj Arabia. Ĝia 
         profundo estas kelkcent metroj, longo 130 mejloj, meza larĝo apenaŭ 
         unu mejlo. Okcidente la delikataj sed nudaj deklivoj de Libiaj montoj, 
         oriente krutaj kaj fenditaj arabiaj ŝtonegoj estas muroj de ĉi tiu koridoro, 
         sur kies fundo fluas Nilo.</p>

         <p class="p">Kun la fluo de la rivero norden la muroj de la koridoro malaltiĝas, 
         kaj en interspaco de 25 mejloj de Mediteraneo ili subite disiĝas kaj Nilo 
         anstataŭ flui en mallarĝa koridoro, dividiĝas en kelke da brakoj sur 
         vasta ebenaĵo, kiu havas formon de triangulo. Ĉi tiu triangulo, nomata 
         Delta de Nilo, havas kiel bazon la bordon de Mediteraneo, kaj kiel 
         pinton, en la loko kie la rivero eliras el la intermonto, la urbon Kairon 
         kaj la ruinojn de la antikva ĉefurbo, Memfiso.</p>

         <p class="p">Se iu povus leviĝi dudek mejlojn supren kaj de tie rigardi Egipton, 
         li vidus strangan formon de la lando kaj rimarkindajn ŝanĝojn de ĝia 
         koloro. De ĉi tiu alteco sur fono de blankaj kaj oranĝaj sabloj, Egipto 
         havus aspekton de serpento, kiu en potencaj kurboj rapidas tra la dezerto 
         al Mediteraneo kaj jam subakvigis en ĝi sian triangulan
         kapon, ornamitan de du okuloj: maldekstra Aleksandrio, dekstra Damieto.</p> 

         <p class="p">Ĉi tiu longa serpento, en oktobro, kiam Nilo superverŝas la tutan 
         Egipton, havus bluan koloron de la akvo. En februaro, kiam la 
         printempaj vegetaĵoj okupas la lokon de la malleviĝantaj akvoj, la serpento 
         estus verda, kun blua strio sur la korpo kaj kun multaj bluaj vejnetoj 
         sur la kapo ― la kanaloj, kiuj tranĉas Delta'n. En marto la blua strio
         mallarĝiĝus, kaj la korpo de la serpento ricevus oran koloron pro la 
         maturiĝo de la grenoj. Fine en la komenco de junio la strio de Nilo 
         estus tre maldika, kaj la korpo fariĝus griza, kvazaŭ vualita de krepo, 
         pro la sekeco kaj polvo.</p> 

         <p class="p">La ĉefa trajto de la egipta klimato estas la varmego; en januaro oni 
         havas 10 gradojn super la nulo, en aŭgusto 27; iafoje la varmego 
         atingas 47 gradojn, kio egalas la temperaturon de nia vaporbano. Krom 
         tio, proksime de Mediteraneo, sur Delta, la pluvo falas dek fojojn jare, 
         en Supra Egipto unu fojon dum 10 jaroj.</p>

         <p class="p">En ĉi tiuj kondiĉoj Egipto, anstataŭ esti lulilo de la civilizacio, estus 
         dezerta intermonto, kiaj ekzistas ĉie en Saharo, se ĉiujare ne revivigus 
         ĝin la akvoj de la sankta rivero Nilo. De la komenco de junio ĝis la 
         fino de septembro, Nilo leviĝas kaj superverŝas preskaŭ la tutan Egipton; 
         de la komenco de oktobro ĝis la fino de majo de sekvanta jaro 
         la akvoj malleviĝas, kaj iom post iom malkovriĝas pli kaj pli malaltaj 
         partoj de la lando. La akvoj de la rivero estas tiel saturitaj de mineralaj 
         kaj organikaj restaĵoj, ke ilia koloro fariĝas bruna; kiam la akvoj 
         malaperas, sur la superverŝitaj teroj restas fruktoporta ŝlimo, kiu anstataŭas 
         plej bonajn sterkojn. La ŝlimo kaj la varmega klimato estas la kaŭzo, 
         ke Egiptano, fermita inter dezertoj, havas tri rikoltojn dum unu jaro kaj 
         ĉirkaŭ 300 grajnojn de ĉiu grajno semita.</p>

         <p class="p">Sed Egipto ne estas unuforma ebenaĵo, sed lando ondlinia; unuj 
         ĝiaj teroj trinkas la benitan akvon nur dum du aŭ tri monatoj, aliaj ne 
         vidas ilin dum la tuta jaro, ĉar la superakvo ne atingas ĉien. Krom tio, 
         iafoje la superakvo estas malpli granda, kaj tiam unu parto de Egipto 
         ne ricevas la fruktigan ŝlimon. Fine, pro la varmego, la tero rapide 
         sekiĝas, kaj oni devas surverŝi ĝin kvazaŭ en tervazoj.</p>

         <p class="p">Ĉiuj ĉi cirkonstancoj faris, ke la popolo loĝanta en la valo de Nilo 
         devis aŭ perei, se ĝi estis malforta, aŭ reguligi la akvojn, se ĝi estis 
         genia. La antikvaj Egiptanoj havis genian saĝon kaj kreis civilizacion.</p>

         <p class="p">Jam antaŭ ses mil jaroj ili rimarkis, ke Nilo leviĝas, kiam la suno 
         aperas sub la stelo Sirius, kaj komencas malleviĝi, kiam la suno 
         proksimiĝas al la stelaro de Pesilo. Ĉi tiuj konoj igis ilin observi la astrojn 
         kaj mezuri la tempon.</p>

         <p class="p">Por konservi la akvon la tutan jaron, ili elfosis en sia lando reton de 
         kanaloj, kelkmilojn da mejloj longan. Por gardi sin kontraŭ troaj superakvoj,
         ili konstruis potencajn digojn kaj fosis akvujojn, el kiuj la arta 
         lago Moeris okupis 300 kilometrojn kvadratajn kaj estis profunda dek du 
         etaĝojn. Fine apud Nilo kaj kanaloj ili konstruis multe da simplaj sed 
         efikaj hidraŭlikaj maŝinoj, per kiuj oni povis ĉerpi akvon kaj verŝi ĝin
         sur kampojn, kuŝantajn unu aŭ du etaĝojn pli alte. Krom tio ili devis 
         ĉiujare purigi la ŝlimplenajn kanalojn kaj konstrui alte vojojn por la 
         militistaroj, kiuj devis fari siajn marŝojn en ĉiuj sezonoj.</p> 

         <p class="p">Ĉi tiuj gigantaj laboroj postulis, krom konoj de la astronomio, geometrio,
         meĥaniko kaj arĥitekturo, ankaŭ perfektan organizon. La fortikigo 
         de la digoj, la purigo de la kanaloj, devis esti farata kaj farita samtempe 
         sur granda supraĵo, ― aperis la neceseco krei armeon de laborantoj, 
         kalkulantan dekmilojn da anoj, kiu havis difinitan celon kaj komunan 
         direktanton; armeon, kiu bezonis multe da nutraĵoj, multe da helpaj 
         rimedoj kaj fortoj.</p> 

         <p class="p">Egiptanoj sukcesis krei tian armeon de laborantoj kaj al ĝi ili ŝuldas 
         siajn senmortajn verkojn. Ŝajnas, ke kreis ĝin kaj poste preparis planojn 
         por ĝi la pastroj, t. e. la saĝuloj egiptaj, kaj komandis ĝin la reĝoj t. e. 
         la faraonoj. Tiamaniere la egipta popolo, en la tempo de sia grandeco, 
         formis kvazaŭ unu personon, en kiu la pastra kasto estis la penso, la 
         faraono estis la volo, la popolo ―korpo kaj la obeo ― la
         cemento.</p>

         <p class="p">Do la naturo mem de Egipto, postulante grandan, senĉesan kaj 
         regulan laboron, kreis la skeleton de la socia organizo de ĉi tiu lando: 
         la popolo laboris, la faraono direktis, la pastroj preparis planojn. Kaj 
         tiel longe kiam ĉiuj tri konsente iris al la celoj, montritaj de la naturo, 
         tiel longe la socio povis flori kaj plenumi siajn eternajn
         verkojn.</p>

         <p class="p">La kvieta kaj gaja, tute ne batalema egipta popolo, dividiĝis en du 
         klasojn: terkulturistoj kaj metiistoj. Inter la terkulturistoj estis sendube 
         ankaŭ kelke da posedantoj de malgrandaj pecoj da tero, sed la plejmulto 
         luis la terojn de l' faraono, de l' pastroj aŭ aristokrataro. La metiistoj, 
         produktantaj la vestojn, meblojn kaj instrumentojn, estis sendependaj; 
         tiuj, kiuj laboris ĉe la grandaj konstruaĵoj, formis kvazaŭ
         armeon.</p>

         <p class="p">Ĉiu el tiuj specialoj, precipe la arĥitekturo, bezonis fortojn movantajn 
         kaj tirantajn: iu devis ĉerpi akvon el la kanaloj dum tutaj tagoj, transporti
         ŝtonojn el la minejoj tien, kie ili estis necesaj. Ĉi tiujn plej 
         malfacilajn laborojn, precipe en la ŝtonminejoj, plenumis krimuloj 
         kondamnitaj de la juĝoj, aŭ militkaptitoj.</p>

         <p class="p">La aŭtoĥtonaj Egiptanoj havis kupran koloron de l' haŭto kaj sin gloris 
         per tio, malestimante same la nigrajn Etiopianojn, la flavajn Semidojn kaj 
         la blankajn Eŭropanojn. La koloro de la haŭto, ebliganta distingi 
         aŭtoĥtonon de fremdulo, pli multe helpis konservi la nacian unuecon, 
         ol la religio, kiun oni povas akcepti, aŭ la lingvo, kiun oni povas 
         ellerni.</p> 

         <p class="p">Tamen, kun la tempo, kiam la ŝtata konstruaĵo komencis fendiĝi, en 
         la landon alfluis pli kaj pli multenombre fremdaj elementoj. Ili 
         malfortigis la unuecon; disigis la socion, kaj fine superverŝis kaj dronigis 
         en siaj ondoj la antaŭajn loĝantojn de la lando.</p>

         <p class="p">La faraono administris la regnon kun la helpo de konstanta armeo 
         kaj milico aŭ polico kaj multenombraj oficistoj, el kiuj iom post iom 
         formiĝis la hereda aristokrataro. En la teorio li estis leĝdonanto, plej 
         alta juĝanto, pastrestro, eĉ dia filo kaj dio. Li ricevis diajn honorojn ne 
         nur de la popolo kaj oficistoj, sed eĉ iafoje li mem konstruis por si 
         altarojn kaj bruligis incenson antaŭ siaj propraj portretoj.</p>

         <p class="p">Flanke de la faraonoj; kaj ofte super ili estis la pastroj; tio estis aro 
         da saĝuloj, kiuj direktis la aferojn de la lando.</p>

         <p class="p">Hodiaŭ preskaŭ neeble estas imagi la gravan rolon, kiun la pastraro 
         ludis en Egipto. Ili estis instruantoj de l' junaj generacioj, 
         antaŭdiristoj sekve konsilantoj de l' maturaj homoj, juĝistoj de l' mortintoj, 
         al kiuj ilia volo kaj scio garantiis la senmortecon. Ili ne nur plenumis 
         la religiajn ceremoniojn ĉe la dioj kaj faraonoj, sed ankaŭ kuracis la 
         malsanulojn kiel kuracistoj, influis la publikajn laborojn kiel inĝenieroj, 
         kaj la politikon kiel astrologoj kaj precipe kiel spertuloj en la aferoj de 
         l' propra lando kaj de ĝiaj najbaroj.</p>

         <p class="p">En la historio de Egipto grandan gravecon havas la rilatoj, kiuj 
         ekzistis inter la pastraro kaj la faraonoj. Plej ofte la faraono faris al la 
         dioj malavarajn oferojn kaj konstruis templojn; tiam li vivis longe, kaj 
         lia nomo kaj liaj portretoj, gravuritaj sur tomboj, estis glorataj de unu 
         generacio post alia. Sed multaj faraonoj regis mallonge, kaj de kelkaj 
         malaperis ne nur la agoj, sed eĉ la nomoj. Kelkfoje okazis, ke dinastio 
         falis, kaj la ĉapon de faraonoj ― <em>klaff</em>,
         ĉirkaŭitan de serpento, surmetis pastro.</p>

         <p class="p">Egipto prosperis, dum la unuigita popolo, energiaj reĝoj kaj saĝaj 
         pastroj kunlaboris konsente por la feliĉo de ĉiuj. Sed venis epoko, en 
         kiu la kvanto da regnanoj malgrandiĝis de militoj, la premata kaj 
         ekspluatata popolo perdis fortojn kaj la alfluo de fremduloj detruis la
         unuecon de la raso. Kaj kiam en la azia lukso dronis la energio de 
         l' faraonoj kaj la saĝo de l' pastroj, kaj la du potencoj komencis batalon 
         pri la monopolo ekspluati la popolon, Egipton ekregis fremduloj kaj 
         estingiĝis la lumo de la civilizacio, kiu dum kelke da jarmiloj brilis 
         apud Nilo.</p>

         <p class="p">Nia rakonto rilatas la XI-an jarcenton antaŭ Kristo, kiam falis la 
         XX-a dinastio kaj post la filo de l' suno, la eterne vivanta Ramzes XIII-a, 
         ekokupis la tronon kaj ornamis sian frunton per
         <em>ureus</em> la eterne vivanta 
         filo de l' suno Sem-amen-Herhor, pastrestro de Amon.</p>
<hr>
<div class="footer"><a href="I.html">ĈAPITRO I &gt;&gt;</a></div>
</body>
</html>
