<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XVI</title>
</head>
<body background="../bld/papero.jpg">
<div class="header">
<span class="header_left"><a href="XV.html">&lt;&lt; ĈAPITRO XV</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XVI</h3>

         <p class="first_p">Tiaj estis la horoj ― cetere sufiĉe maloftaj ― de la plej granda proksimiĝo
         inter Sara kaj ŝia princa amato. Doninte la ordonojn al Patroklo
         kaj al la ĉefa intendanto, la kronprinco pasigis la plej grandan parton
         de la tago ekster la bieno, ordinare en la ŝipeto. Kaj, veturante sur
         Nilo li per reto kaptis fiŝojn, kiuj en miloj ludis en la benita rivero, aŭ li
         iris al la marĉo, kaj tie kaŝita inter la altaj lotusaj trunkoj li arkpafis
         la sovaĝajn birdojn, kies kriemaj bandoj rondflugis multenombre kiel
         muŝoj. Sed eĉ tiam ne forlasis lin la ambiciaj pensoj; li faris al si el la
         ĉasado kabalon aŭ antaŭdiran rimedon. Multfoje, vidante aron de flavaj
         anseroj sur la akvo, li streĉis la arkon kaj diris:</p>

         <p class="p">― Se mi trafos, mi estos iam kiel Ramzes Granda...</p>

         <p class="p">La sago mallaŭte ekfajfis kaj la trapikita birdo, svingante la flugilojn,
         kriis tiel dolorplene, ke la tuta marĉo ekmoviĝis. Nuboj de anseroj,
         anasoj kaj cikonioj leviĝis kaj strekinte grandan rondon super la mortanta
         kamarado, falis sur alian lokon.</p>

         <p class="p">Kiam ĉio jam estis silenta, la princo singarde puŝis la ŝipeton en alian
         lokon; gvidis lin la ŝanceliĝo de la kanoj kaj la interrompataj voĉoj de
         l' birdoj. Kaj kiam inter la verdaĵo li rimarkis tukon de klara akvo kaj
         novan aron, li ree streĉis la arkon kaj diris:</p>

         <p class="p">― Se mi trafos, mi estos faraono... Se ne...</p>

         <p class="p">Sed la sago ĉi tiun fojon ekbatis la akvon kaj resaltinte kelke da
         fojoj de ĝia supraĵo, malaperis inter la lotusoj. Kaj la princo, regata de
         la pasio, sendis novajn kaj novajn sagojn, mortigante birdojn aŭ nur
         fortimigante ilin. En la bieno oni povis ekkoni, kie li estas, per la krioj
         de la birdoj, kiuj ĉiumomente leviĝis kaj rondflugis super
         lia ŝipeto.</p>

         <p class="p">Kiam ĉirkaŭ la vespero li revenis laca hejmen, Sara jam atendis ĉe la
         sojlo kun kuvo da akvo, kruĉo da malforta vino kaj rozaj kronoj. La
         princo ridetis al ŝi, karesis ŝian vizaĝon, sed rigardante ŝiajn okulojn,
         plenajn de amo, pensis:</p>

         <p class="p">― Mi dezirus scii, ĉu ŝi batus la egiptajn kamparanojn, kiel ŝiaj ĉiam
         timigitaj parencoj?... oh, mia patrino estas prava, ke ŝi ne konfidas al
         Hebreoj, kvankam Sara eble estas alia!...</p>

         <p class="p">Foje reveninte neatendita, li ekvidis en la korto antaŭ la domo grandan
         areton da nudaj infanoj, kiuj gaje ludis. Ĉiuj estis flavaj kaj rimarkinte
         lin diskuris kun krioj, kiel la sovaĝaj anseroj de l' marĉo... Li
         ankoraŭ ne atingis la terason de la domo, kiam ili jam malaperis, eĉ ne
         lasinte postsignon.</p>

         <p class="p">― Kio ili estas, ĉi tiuj malgrandaj estaĵoj ― demandis li Saran 
         ― kiuj forkuras de mi?</p>

         <p class="p">― Tio estas la infanoj de viaj servistoj ― respondis ŝi.</p>

         <p class="p">― De Hebreoj?</p>

         <p class="p">― De miaj fratoj... </p>

         <p class="p">― Dioj! Kiel multobliĝema estas tiu ĉi popolo! ― ridis la
           princo.</p>

         <p class="p">― Kaj kiu estas ĉi tiu?... ― aldonis li, montrante homon, kiu time
         elrigardis trans la muro.</p>

         <p class="p">― Tio estas Aod, filo de Baruĥ, mia parenco... Li volas servi al vi,
         sinjoro. Ĉu mi povas akcepti lin?...</p>

         <p class="p">La princo levis la ŝultrojn.</p>

         <p class="p">― La bieno estas via ― respondis li ― vi povas akcepti, kiun vi volas.
         Sed, se ĉi tiuj homoj tiel multobliĝos, baldaŭ ili invados
         Memfison.</p>

         <p class="p">― Vi malamas miajn fratojn?... ― murmuretis Sara, time rigardante
         Ramzeson kaj glitante al liaj piedoj.</p>

         <p class="p">La princo surprizita ekrigardis ŝin.</p>

         <p class="p">― Mi eĉ ne pensas pri ili ― respondis li fiere.</p>

         <p class="p">Ĉi tiuj bagatelaj okazoj, kiuj falis en fajraj gutoj sur la animon de
         Sara, ne ŝanĝis por ŝi Ramzeson. Li ĉiam estis same bonvola kaj karesis
         ŝin kiel ordinare, kvankam liaj okuloj pli kaj pli ofte kuris al la alia
         bordo de Nilo kaj haltis ĉe la potencaj pilonoj de la
         kastelo.</p>

         <p class="p">Baldaŭ li rimarkis, ke ne sole li sopiras en sia propravola ekzilo. Foje
         de la alia bordo forveturis ornamita reĝa barko, transpasis Nilon kaj
         komencis rondiri tiel proksime de la bieno, ke Ramzes povis rekoni la
         personojn, sidantajn tie.</p>

         <p class="p">Li rekonis sub la purpura baldakeno sian patrinon inter du kortegaj
         sinjorinoj, kaj kontraŭ ŝi, sur malalta benko, la ministron Herhoron.
         Kvankam ili ne rigardis la bienon, la princo divenis, ke ili
         vidas lin.</p>

         <p class="p">― Ah! ― pensis li, ridante. ― Mia respektinda patrino kaj lia ekscelenco
         la ministro dezirus forlogi min de tie ĉi antaŭ la reveno de lia
         sankteco.</p>

         <p class="p">Venis la monato Tobi, la fino de oktobro kaj la komenco de novembro.
         Nilo malleviĝis ĝis la kresko de unu homo kaj duono, malkovrante
         ĉiutage novajn pecojn de nigra, ŝlima tero. Ĉie, kie la akvo defluis,
         tuj aperis mallarĝa plugilo, tirata de du bovoj. Post ĝi iris nuda plugisto,
         apud la bovoj veturigisto kun mallonga vipo kaj post li semisto,
         kiu vadante en la ŝlimo ĝis la kalkanoj, portis en la antaŭtuko tritikon
         kaj ĵetis plenmanojn da ĝi.</p>

         <p class="p">Komenciĝis la plej bela sezono por Egipto ― la vintro. La varmo ne
         superis 15 gradojn, la tero baldaŭ kovriĝis de smeralda verdaĵo, kiun
         superstaris narcisoj kaj violoj. Ilia odoro estis pli kaj pli sentebla inter
         la krudaj odoroj de la tero kaj akvo.</p>

         <p class="p">Jam kelke da fojoj la ŝipo, portanta la respektindan patrinon kaj la
         vic-reĝon Herhoron aperis proksime de la loĝejo de Sara. Ĉiufoje la
         princo vidis sian patrinon, gaje parolantan kun la ministro kaj konvinkiĝis,
         ke ili intence ne rigardas al li por montri al li sian
         malŝaton.</p>

         <p class="p">― Atendu! ― murmuris la kolera princo ― mi pruvos al vi, ke ankaŭ
         mi ne enuas...</p>

         <p class="p">Kiam do foje, malmulte antaŭ la subiro de l' suno, aperis apud la alia
         bordo la orita reĝa ŝipo, kies purpuran tendon ornamis en la anguloj
         strutaj plumoj, Ramzes ordonis prepari ŝipeton por du personoj kaj diris
         al Sara, ke li promenos kun ŝi.</p>

         <p class="p">― Jehovo! ― ekkriis ŝi, kunmetante la manojn. ― Tie ja estas via
         patrino kaj la ministro!</p>

         <p class="p">― Kaj ĉi tie estos la kronprinco. Prenu vian harpon Sara.</p>

         <p class="p">― Ankaŭ la harpon?... ― demandis ŝi tremetante. ― Kaj se via
         respektinda patrino volos paroli kun vi?... Nenio plu restos al mi, ol ĵeti
         min en la akvon!...</p>

         <p class="p">― Ne estu infano ― respondis li. ― Sara, lia ekscelenco kaj mia patrino
         tre amas la kanton. Vi do povas akiri ilian favoron, se vi kantos
         ian belan hebrean kanton. Ĝi estu pri la amo.</p>

         <p class="p">― Tian mi ne konas ― respondis Sara, en kiu la vortoj de l' princo
         vekis la kuraĝon. Eble efektive ŝia kanto plaĉos al la potencaj estroj,
         kaj tiam?...</p>

         <p class="p">Sur la reĝa ŝipo oni rimarkis, ke la kronprinco sidiĝas en simplan
         ŝipeton, eĉ ke li mem remas.</p>

         <p class="p">― Ĉu via ekscelenco vidas ― murmuretis la reĝino al la ministro 
         ― ke li direktas al mi sian ŝipeton kun la Hebreino?...</p>

         <p class="p">― La kronprinco kondutis tiel korekte kun siaj soldatoj kaj kamparanoj
         kaj montris tian pentemon, forirante el la limoj de la palaco, ke
         via reĝina moŝto povas pardoni al li ĉi tiun malgrandan kulpon ―
         respondis la ministro.</p>

         <p class="p">― Oh, se ne li sidus en ĉi tiu konko, mi ordonus ĝin rompi! ― diris
         kolere la reĝino.</p>

         <p class="p">― Por kio? ― demandis la ministro. ― La princo ne estus posteulo
         de l' ĉefepiskopoj kaj faraonoj, se li ne penus disŝiri la bridon, kiun, ho
         ve, surmetas al li la leĝo, aŭ niaj, eble eraraj, moroj. En ĉiu okazo li
         scias ekregi sin. Li eĉ scias konfesi siajn proprajn kulpojn, kaj tio estas
         eco malofta, kaj ĉe kronprinco netaksebla. </p>

         <p class="p">La fakto mem, ke la princo volas inciti nin per sia favoratino, pruvas,
         ke doloras lin la malfavoro, en kiu li estas, cetere pro plej noblaj
         motivoj.</p>

         <p class="p">― Sed ĉi tiu Hebreino?... ― murmuretis Nikotris, ĉifante la pluman
         ventumilon.</p>

         <p class="p">― Hodiaŭ mi jam estas tute trankvila pri ŝi ― diris la ministro. 
         ― Ŝi estas bela, sed iom malsaĝa kreaĵo, kiu tute ne intencas, kiu ne scius
         ekspluati sian influon al la princo. Ŝi ne akceptas donacojn, fermita en
         sia ne tro multekosta kaĝo ŝi eĉ vidas neniun. Kun la tempo eble ŝi
         ellernus profiti la situacion de la princa amatino kaj eble malriĉigus la
         trezoron de la kronprinco je deko da talentoj. Sed antaŭe ŝi tedos
         Ramzeson.</p>

         <p class="p">― Amon ĉioscia parolu per via buŝo!</p>

         <p class="p">― Mi estas tute certa. La princo eĉ unu momenton ne amis ŝin freneze,
         kiel tio okazas al niaj sinjoridoj, al kiuj unu sola lerta intrigantino povas
         rabi riĉaĵon, sanon, eĉ alkonduki ilin en la tribunalon. La princo amuziĝas
         kun ŝi, kiel homo matura ludas kun sklavino. Cetere Sara estas
         graveda...</p>

         <p class="p">― Ĉu efektive?... ― ekkriis Nikotris. ― De kie vi scias
           tion?...</p>

         <p class="p">― Kion scias nek la kronprinco, nek Sara mem?... ― ridetis
           Herhor.</p>

         <p class="p">― Ni devas scii ĉion. Cetere ĉi tiun sekreton ne estis malfacile malkovri.
         Ĉe Sara estas ŝia parencino Tafet, virino senkompare
         babilema.</p>

         <p class="p">― Ĉu ili jam alvokis kuraciston?...</p>

         <p class="p">― Mi ripetas, ke Sara ne scias pri tio, kaj la bona Tafet, timante,
         ke la princon eble tedos ŝia edukitino, volonte tordus la kolon al la sekreto.
         Sed ni ne permesos. Tio ja estos princa infano.</p>

         <p class="p">― Kaj se ĝi estos filo?... Vi scias, ke li povus kaŭzi 
	 embarasojn... ― interrompis la reĝino.</p>

         <p class="p">― Ĉio estas antaŭvidita ― diris la pastro.- Se naskiĝos filino, ni
         donos al ŝi doton kaj edukos ŝin, kiel konvenas al fraŭlino de alta gento.
         Se tio estos filo, li fariĝos Hebreo!...</p>

         <p class="p">― Ah! mia nepo Hebreo!...</p>

         <p class="p">― Ne rifuzu al li tro frue vian koron. Niaj senditoj sciigas al ni, ke
         la hebrea popolo komencas deziri reĝon. Antaŭ kiam la infano grandiĝos,
         iliaj deziroj maturiĝos, kaj tiam... ni donos al ili monarĥon kaj vere de
         bela sango!....</p>

         <p class="p">― Vi estas kiel aglo, kiu per unu ekrigardo ĉirkaŭprenas la orienton
         kaj okcidenton... ― respondis la reĝino, rigardante la ministron kun
         admiro. ― Mi sentas, ke mia abomeno al tiu knabino komencas malfortiĝi.</p>

         <p class="p">― Plej malgranda guto de la sango de l' faraonoj devas leviĝi super
         la popoloj, kiel stelo super la tero ― diris Herhor.</p>

         <p class="p">En ĉi tiu momento la ŝipeto de l' kronprinco estis kelkdekon da paŝoj
         de la reĝa barko, kaj la edzino de l' faraono, sin kovrinte per la ventumilo,
         rigardis Saran tra la plumoj.</p> 

         <p class="p">― Vere, ŝi estas bela!... ― murmuretis ŝi.</p>

         <p class="p">― Jam duan fojon vi tion diras, sinjorino.</p>

         <p class="p">― Vi scias eĉ pri tio?... ― diris la reĝino ridetante.</p>

         <p class="p">Herhor mallevis la okulojn.</p>

         <p class="p">Sur la ŝipeto eksonis la harpo kaj Sara komencis per tremanta voĉo
         himnon:</p>

         <p class="p">― Kiel granda estas la Sinjoro, kiel granda estas la Sinjoro, Via Dio,
         ho Izraelo!...</p>

         <p class="p">― Belega voĉo!... ― murmuretis la reĝino.</p>

         <p class="p">La granda pastro aŭskultis atente.</p>

         <p class="p">― Liaj tagoj ne havas komencon ― kantis Sara ― kaj Lia domo
         ne havas limojn. Sub Lia rigardo la eternaj ĉieloj aliiĝas kiel vestoj,
         kiujn la homo surmetas kaj forĵetas. La steloj ekbrulas kaj estingiĝas,
         kiel la fajreroj el malmola ligno, kaj la tero estas kiel briko, kiun pasanto
         unu fojon tuŝis per la piedo, irante ĉiam antaŭen.</p>

         <p class="p">Kiel granda estas Via Dio, ho Izraelo. Ne ekzistas tiu, kiu dirus al
         Li: &quot;Faru ĉi tion!&quot; nek seno, kiu Lin naskis. Li faris la senlimajn
         profundegaĵojn, super kiuj Li fluas, kien Li volas. Li el la mallumo eligas
         la lumon, kaj el la tera polvo ― la kreaĵojn havantajn
         voĉojn.</p>

         <p class="p">Por Li la kruelaj leonoj estas kiel la akridoj, la grandega elefanto
         estas nenio, kaj la baleno estas apud Li, kiel suĉinfano.</p> 

         <p class="p">Lia trikolora arko dividas la ĉielon en du partojn kaj sin apogas sur
         la ekstremoj de l' tero. Kie estas pordego, kiu egalus Lian grandecon?
         Ĉe la tondro de Lia veturilo la popoloj falas de teruro, kaj ne ekzistas
         estaĵo sub la ĉielo, kiu povus kontraŭstari Liajn brilantajn
         sagojn.</p>

         <p class="p">Lia spiro estas la norda vento, kiu refreŝigas la svenintajn arbojn, kaj
         Lia blovo estas la ĥamsino, kiu bruligas la teron.</p>

         <p class="p">Kiam li etendas la manon super la akvoj, la akvo ŝtoniĝas. Li transverŝas
         la maron en novan lokon, kiel la virino la acidon en la vazon. Li
         disŝiras la teron, kvazaŭ putrintan tolon, kaj la nudajn suprojn de
         l' montoj kovras per la arĝenta neĝo.</p>

         <p class="p">Li en la tritika grajno kaŝas cent aliajn kaj vekas la birdojn en la
         ovoj. Li el dormema krizalido eligas la oran papilion, kaj al la homaj
         korpoj ordonas atendi en la tomboj la reviviĝon...</p>

         <p class="p">Aŭskultante la kanton, la remistoj levis la ilojn kaj la purpura ŝipo
         malrapide fluis kun la rivero. Subite Herhor ekkriis:</p>

         <p class="p">― Turnu al Memfiso.</p>

         <p class="p">La remiloj profundiĝis, la ŝipo turniĝis sur la loko kaj kun bruo 
         komencis leviĝi kontraŭ la fluo. Postkuris ĝin iom post iom eksilentanta
         kanto de Sara:</p>

         <p class="p">― Li vidas la movojn de la koro de l' raŭpo kaj la kaŝitajn vojetojn,
         sur kiuj iras la plej izolita homa penso. Sed ne ekzistas tiu, kiu al Li
         povus rigardi en la koron kaj diveni Liajn intencojn.</p>

         <p class="p">Antaŭ la brilo de Liaj vestoj la grandaj spiritoj kovras siajn vizaĝojn.
         Antaŭ Lia rigardo la dioj de l' potencaj urboj kaj popoloj tordiĝas kaj
         sekiĝas kiel velkinta folio.</p>

         <p class="p">Li estas la forto, Li estas la vivo, Li estas la saĝo, Li Via Sinjoro, Via
         Dio, ho Izraelo!...</p>

         <p class="p">― Kial via ekscelenco ordonis forpuŝi nian ŝipon? ― demandis la
         respektinda Nikotris.</p>

         <p class="p">― Ĉu vi scias, kia kanto ĝi estas?... ― respondis Herhor en lingvo
         komprenebla nur por la pastroj. ― Ĉi tiu malsaĝa knabino, sur la mezo
         de Nilo kantas la preĝon, kiun oni povas diri nur en la plej sekreta
         sanktujo de niaj temploj.</p>

         <p class="p">― Tio do estas blasfemo?...</p>

         <p class="p">― Feliĉe, sur ĉi tiu ŝipo estas nur unu pastro ― diris la ministro. ― Mi
         tion ne aŭdis, kaj eĉ se mi aŭdus, mi forgesos. Sed mi timas, ĉu la dioj
         ne metos sian pezan manon sur ĉi tiun knabinon.</p>

         <p class="p">― Sed de kie ŝi scias ĉi tiun teruran preĝon?... Ramzes ja ne povis
         instrui ŝin?...</p>

         <p class="p">― La princo ne estas kulpa. Sed ne forgesu, ke Hebreoj pli ol unu
         tian trezoron elportis el nia Egipto. Kaj tial inter ĉiuj
         popoloj de l' tero ni rigardis ilin kiel malpiulojn.</p>

         <p class="p">La reĝino prenis la pastron je la mano.</p>

         <p class="p">― Sed al mia filo ― diris ŝi rigardante liajn okulojn ― okazos nenio
         malbona?...</p>

         <p class="p">― Mi garantias, ke al neniu okazos io malbona, mi ne aŭdis, mi scias
         nenion. Sed oni devas disigi ilin ― la princon kaj la
         Hebreinon.</p>

         <p class="p">― Delikate disigi!... ― ĉu ne vere, vic-reĝo? ― demandis la
           patrino.</p>

         <p class="p">― Plej delikate, plej nerimarkeble, sed oni devas... Ŝajnis al mi ―
         diris la ĉefepiskopo kvazaŭ al si mem ― ke mi antaŭvidis ĉion... Ĉion,
         esceptinte proceson pri blasfemo, kiu apud ĉi tiu stranga virino pendas
         super la kronprinco!...</p>

         <p class="p">Herhor ekmeditis kaj aldonis:</p>

         <p class="p">― Jes, reĝino! Oni povas ridi diversajn niajn superstiĉojn: tamen
         estas vero, ke la filo de l' faraono ne devas kuniĝi kun
         Hebreino.</p>
<hr>
<div class="footer"><a href="XVII.html">ĈAPITRO XVII &gt;&gt;</a></div>
</body>
</html>
