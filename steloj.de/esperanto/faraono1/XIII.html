<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/teixlite.css">
<title>ĈAPITRO XIII</title>
</head>
<body background="../bld/papero.jpg">
<div class="header">
<span class="header_left"><a href="XII.html">&lt;&lt; ĈAPITRO XII</a></span><span class="header_center"> <a href="index.html">B. Prus:
      La Faraono</a></span>
</div>
<hr>
<h3 class="head">ĈAPITRO XIII</h3>

         <p class="first_p">La ekskursoj de la kronprinco, entreprenitaj por trovi la pastron, kiu
         savis Saran kaj donis al li juran konsilon, havis neatenditan
         rezultaton.</p>

         <p class="p">La pastro ne estis trovita, sed inter la egiptaj kamparanoj komencis
         rondiri legendoj pri Ramzes.</p>

         <p class="p">Homo veturis vespere de vilaĝo al vilaĝo en malgranda ŝipeto kaj
         rakontis al la kamparanoj, ke la kronprinco liberigis la homojn, kiujn
         minacis minlaboro, kiel puno pro la atako kontraŭ lian domon. Krom
         tio li batis la oficiston, kiu volis superforte preni de ili maljustan imposton.
         La fremdulo aldonis fine, ke Ramzes estas speciale protektata de
         la dio de la okcidenta dezerto, Amon, kiu estas lia patro.</p>

         <p class="p">La simpluloj avide aŭskultis la rakontojn, unue ĉar ili estis tute konformaj
         al la faktoj, due ĉar la rakontanto mem havis aspekton de spirito:
         li venadis oni ne scias de kie kaj malaperadis.</p>

         <p class="p">La princo Ramzes tute ne parolis pri siaj kamparanoj kun Dagon, eĉ
         ne alvokis lin. Li sentus honton en la ĉeesto de la Feniciano, de kiu li 
         prenis monon kaj de kiu li ankoraŭ multfoje eble postulos
         ĝin.</p>

         <p class="p">Sed kelke da tagoj post la aventuro kun la skribisto de Dagon, la
         bankiero mem vizitis la princon, tenante ion kovritan en la mano. 
         Enirinte en la ĉambron de l' kronprinco, li ekgenuis, malligis la blankan
         tukon kaj prenis el ĝi belegan oran pokalon. Ĉi estis inkrustita per 
         diverskoloraj ŝtonoj kaj kovrita per plata skulptaĵo, kiu prezentis sur la
         piedo de l' pokalo kolektadon kaj premegadon de l' vinberoj, kaj sur la
         pokalo mem festenon.</p>

         <p class="p">― Akceptu ĉi tiun pokalon, alta sinjoro, de via sklavo ― diris la
         bankiero ― kaj uzu ĝin cent... mil... jarojn ĝis la fino de
         la jarcentoj.</p>

         <p class="p">Sed la princo komprenis, kion celis la Feniciano. Ne tuŝante do la oran
         donacon, li diris kun severa mieno:</p>

         <p class="p">― Ĉu vi vidas, Dagon, la purpurajn rebrilojn en la interno de la pokalo?</p>

         <p class="p">― Vere ― respondis la bankiero ― kiel mi povus ne vidi ĉi tiun purpuron,
         kiu pruvas, ke la pokalo estas el plej pura oro.</p>

         <p class="p">― Kaj mi diros al vi, ke tio estas la sango de l' infanoj, kiujn oni
         forprenis de l' gepatroj ― respondis kolere la kronprinco.</p>

         <p class="p">Li sin deturnis kaj foriris en pli malproksimajn ĉambrojn.</p>

         <p class="p">― Ho Astoret! ― ĝemis la Feniciano.</p>

         <p class="p">Liaj lipoj bluiĝis, kaj liaj manoj komencis tremi tiel forte, ke li apenaŭ
         povis envolvi la pokalon en la blankan tukon.</p>

         <p class="p">Post kelke da tagoj Dagon venis kun sia pokalo en la bienon de Sara.
         Li havis vestojn, broditajn per oro, en la densa barbo li havis vitran
         globeton, el kiu fluis parfumoj, kaj sur la kapo li fiksis du
         plumojn.</p>

         <p class="p">― Bela Sara ― komencis li ― verŝu Jehovo sur vian familion tiom da
         benoj, kiom da akvo fluas en Nilo. Ni Fenicianoj kaj vi, Hebreoj, estas ja
         najbaroj kaj fratoj. Kaj mi brulas de tia amo al vi, ke se vi ne apartenus
         al nia plej nobla sinjoro, mi oferus por vin havi al Gedeono (li fartu
         bone!) dek talentojn kaj mi prenus vin kiel leĝan edzinon. Tiel pasia
         mi estas!...</p>

         <p class="p">― Dio gardu min ― respondis Sara ― ke mi bezonu havi alian
         sinjoron, ol la mia. Sed kiel, bona Dagon, venis al vi la deziro viziti hodiaŭ
         la servistinon de l' sinjoro?</p>

         <p class="p">― Mi diros al vi la veron kvazaŭ vi estus Tamara mia edzino, kiu
         kvankam ŝi estas filino de Sidono kaj alportis al mi grandan doton, estas
         jam maljuna kaj ne indas demeti al vi la sandalojn.</p>

         <p class="p">― En la mielo, kiu fluas el via buŝo estas multe da absinto ― interrompis
         Sara.</p>

         <p class="p">― La mielo ― diris Dagon sidiĝante ― estu por vi, kaj la absinto
         venenu mian koron. Nia sinjoro, la princo Ramzes (li vivu eterne!)
         havas leonan buŝon kaj vulturan ruzecon. Li bonvolis ludoni al mi siajn
         bienojn, kaj tio plenigis mian stomakon per ĝojo; sed li ne konfidas al
         mi, tiel ke de ĉagreno mi ne dormas tutajn noktojn kaj nur ĝemas kaj
         per larmoj surverŝas mian liton, en kiu, se vi, Sara, kuŝus kun mi 
         anstataŭ Tamara, kiu ne povas plu veki dezirojn en mi...</p>

         <p class="p">― Ne pri tio vi volis paroli ― interrompis Sara ruĝiĝinte.</p>

         <p class="p">― Mi ne scias plu, kion mi volas diri de l' tempo, kiam mi ekvidis
         vin kaj de l' tago, kiam nia sinjoro, sekrete observante miajn agojn en
         la bieno, batis per bastono kaj forprenis la sanon de mia skribisto, kiu
         kolektis de l' kamparanoj la impostojn. Ĉi tiu imposto ja ne estas por mi,
         Sara, sed por nia sinjoro... Ne mi ja manĝos figojn kaj tritikajn panojn
         el ĉi tiu bieno, sed vi, Sara, kaj nia sinjoro... Mi ja donis monon al nia
         sinjoro kaj juvelojn al vi, kial do la malnoblaj egiptaj kamparanoj devas
         malriĉigi nian sinjoron kaj vin, Sara?.. Por ke vi komprenu, kiel forte
         vi boligas mian sangon, kaj por ke vi eksciu, ke mi volas havi nenion el
         tiuj bienoj, sed ke mi donas al vi ĉion, prenu, Sara, ĉi tiun oran pokalon,
         inkrustitan per ŝtonoj kaj kovritan per skulptaĵoj, kiun admirus la dioj
         mem...</p>

         <p class="p">Dirante ĉi tion Dagon eltiris el la tuko la pokalon, kiun ne akceptis la
         princo.</p>

         <p class="p">― Mi eĉ ne volas, Sara ― daŭrigis li, ― ke vi havu ĉi tiun pokalon en
         via hejmo kaj donu el ĝi trinki al nia sinjoro. Vi transdonu ĉi tiun pure
         oran pokalon al via patro, Gedeono, kiun mi amas, kiel fraton. Kaj vi
         diru, Sara, al via patro sekvantajn vortojn: &quot;Dagon, via dunaskito,
         malfeliĉa luanto de la bienoj de la kronprinco estas ruinigita. Trinku do,
         patro, el ĉi tiu pokalo, kaj pensu pri via dunaskito Dagon kaj petu Jehovon,
         ke nia sinjoro, la princo Ramzes, ne batu liajn skribistojn kaj ne
         ribeligu la kamparanojn, kiuj jam sen tio ne volas pagi.&quot; Kaj vi, Sara,
         sciu, ke se vi allasus min al intimeco kun vi; mi donus al vi du talentojn,
         kaj al via patro unu talenton, kaj mi hontus, ke mi donas tiel malmulte,
         ĉar vi indas la karesojn de la faraono mem, kaj de la kronprinco, kaj de
         lia ekscelenco la ministro Herhor, kaj de la brava Nitager kaj de la plej
         riĉaj feniciaj bankieroj. Vi estas tiel bongusta, ke kiam mi vidas vin, mi
         svenas kaj kiam mi ne vidas vin, mi fermas la okulojn kaj lekas la fingrojn.
         Vi estas pli dolĉa ol la figoj, pli bonodora ol la rozoj... Mi donus al
         vi kvin talentojn... Prenu la pokalon, Sara....</p>

         <p class="p">Sara sin deturnis kun mallevitaj okuloj.</p>

         <p class="p">― Mi ne prenos la pokalon ― respondis ŝi ― ĉar mia sinjoro malpermesis
         al mi akcepti donacojn de iu ajn. </p>

         <p class="p">Dagon ŝtoniĝis de mirego kaj rigardis ŝin per larĝe malfermitaj
         okuloj.</p>

         <p class="p">― Vi do ne scias, Sara, kiom valoras ĉi tiu pokalo?... Cetere mi donas
         ĝin al via patro, mia frato...</p>

         <p class="p">― Mi ne povas akcepti... ― murmuretis Sara.</p>

         <p class="p">― Sensencaĵo!... ― ekkriis Dagon. ― Vi, Sara, pagos al mi por ĉi
         tiu pokalo alimaniere, dirante nenion al via sinjoro... Virino tiel bela
         kiel vi devas ja posedi oron kaj juvelojn kaj devas havi sian bankieron,
         kiu liverus al ŝi monon, kiam ŝi ekdeziros, kaj ne nur tiom, kiom volos
         ŝia sinjoro?...</p>

         <p class="p">― Mi ne povas!... ― murmuretis Sara, ne kaŝante abomenon al
         Dagon.</p>

         <p class="p">La Feniciano tuj ŝanĝis la tonon kaj diris ridante:</p>

         <p class="p">― Tre bone, Sara!... Mi nur volis konvinkiĝi, ĉu vi estas fidela al
         nia sinjoro. Kaj mi vidas, ke vi estas fidela, kvankam malsaĝaj homoj
         babilas...</p>

         <p class="p">― Kion?... eksplodis Sara, sin ĵetante al Dagon kun kunpremitaj
         pugnoj.</p>

         <p class="p">― Ha, ha! ― ridis la Feniciano. ― Kia domaĝo, ke tion ne aŭdis kaj
         ne vidis nia sinjoro... Sed mi iam rakontos al li, kiam li estos favora al mi,
         ke vi ne nur estas fidela al li kiel hundo, sed eĉ ne volis akcepti oran 
         pokalon, ĉar li malpermesis al vi akcepti donacojn... kaj tiu pokalo, kredu,
         Sara, al mi, sukcese tentis pli ol unu virinon... kaj ne malgrandan virinon...</p>

         <p class="p">Dagon restis ankoraŭ kelke da minutoj, admirante la virton kaj
         obeemon de Sara, fine li tre amike adiaŭis ŝin, eniris en sian ŝipeton kun
         tendo kaj forveturis Memfison. Kaj kiam la domo de Sara malaperis
         post la arboj, Dagon leviĝis kaj etendinte supren la manojn komencis
         krii:</p>

         <p class="p">― Ho Baal, Sidon, ho Astoret!... venĝu al la malbenita filino de Judo
         mian ofendon... Pereu ŝia perfida beleco, kiel guto da pluvo en la 
         dezerto!... Manĝu ŝian korpon la malsanoj, kaj la frenezo ekposedu ŝian
         animon!... Elpelu ŝin la sinjoro el la domo, kiel favan porkon!... Kaj
         kiel hodiaŭ ŝi forpuŝis mian pokalon, tiel venu tempo, en kiu oni 
         forpuŝos ŝian sekan manon, kiam ŝi soifanta almozpetos glason da ŝlima
         akvo...</p>

         <p class="p">Poste li kraĉis kaj murmuris nekompreneblajn, sed tiel terurajn vortojn,
         ke dum unu momento nigra nubo kovris la sunon kaj la akvo apud
         la ŝipeto komencis malklariĝi kaj ŝveli en grandajn
         ondojn. Kiam li finis, ree ekbrilis la suno, sed la rivero 
	 ankoraŭ furioze ondis, kvazaŭ movata de nova alfluo.</p>

         <p class="p">La remistoj de Dagon ektimis kaj ĉesis kanti; sed apartigitaj de sia
         sinjoro per la tendo, ili ne vidis liajn procedojn.</p>

         <p class="p">De tiu tago la Feniciano ne montris sin plu ĉe la kronprinco. Sed
         kiam foje la kronprinco venis en sian domon, li trovis en sia dormoĉambro
         belan deksesjaran fenician dancistinon, kies tuta kostumo konsistis
         el ora ringo sur la kapo kaj el tuko delikata, kiel aranea punto,
         sur la ŝultroj.</p>

         <p class="p">― Kiu vi estas? ― demandis la princo.</p>

         <p class="p">― Mi estas pastrino kaj via servantino; sendis min Dagon, por ke mi
         forpelu vian koleron kontraŭ li.</p>

         <p class="p">― Kiel vi povas tion fari?</p>

         <p class="p">― Jen tiel... sidiĝu ĉi tie ― diris ŝi sidigante lin sur la apogseĝo 
         ― mi stariĝos sur la fingroj por fariĝi pli alta ol via kolero kaj per ĉi tiu
         tuko, kiu estas sanktigita, mi forpelos malproksimen de vi la malbonajn
         spiritojn... For, for ― murmuretis ŝi, dancante ĉirkaŭ Ramzes. ― Forprenu
         miaj manoj de viaj haroj la malgajecon... miaj kisoj redonu serenan
         rigardon al viaj okuloj... la batado de mia koro plenigu per muziko
         viajn orelojn, sinjoro de Egipto... For, for!... Li ne estas via, sed mia.
         La amo bezonas tian silenton, ke en ĝia ĉeesto eĉ la kolero devas kunpremi
         la lipojn.</p>

         <p class="p">Dancante ŝi ludis kun la haroj de Ramzes, ĉirkaŭprenis lian kolon,
         kisis liajn okulojn. Fine laca ŝi sidiĝis ĉe la piedoj de l' princo kaj apoginte
         la kapon sur liaj genuoj, ŝi fikse lin rigardis, spiregante per la duone
         malfermita buŝo.</p>

         <p class="p">― Vi ne koleras plu kontraŭ via servisto Dagon?... ― murmuretis ŝi,
         karesante la vizaĝon de l' princo.</p>

         <p class="p">Ramzes volis kisi ŝin je la buŝo, sed ŝi salte leviĝis de liaj genuoj kaj
         forkuris kriante:</p>

         <p class="p">― Ho ne, malpermesite estas ...</p>

         <p class="p">― Kial?</p>

         <p class="p">― Mi estas virgulino kaj pastrino de la granda Astarte... Vi devus
         tre ami kaj honori mian protektantinon, antaŭ kiam estus permesite
         al vi min kisi.</p>

         <p class="p">― Kaj al vi estas permesite?...</p>

         <p class="p">― Al mi ĉio estas permesita, ĉar mi estas pastrino kaj mi ĵuris resti
         virga. </p>

         <p class="p">― Por kio do vi venis?</p>

         <p class="p">― Dispeli vian koleron. Mi tion faris kaj mi foriras. Fartu bone kaj
         ĉiam restu bona!... ― diris ŝi kun penetranta rigardo.</p>

         <p class="p">― Kie vi loĝas?... Kiel oni nomas vin?... ― demandis la
           princo.</p>

         <p class="p">― Mia nomo estas Kareso, kaj mi loĝas... por kio tion diri. Ne baldaŭ
         ankoraŭ vi venos al mi.</p>

         <p class="p">Ŝi adiaŭis lin per la mano kaj malaperis; la princo duone sveninta ne
         forlasis la seĝon. Kiam post momento li elrigardis tra la fenestro, li ekvidis
         riĉan portilon, kiun kvar Nubianoj rapide portis al Nilo.</p>

         <p class="p">Ramzes ne bedaŭris, ke ŝi foriris: ŝi mirigis lin, sed ne
         ravis.</p>

         <p class="p">― Sara estas pli kvieta ol ŝi ― pensis li ― kaj pli bela. Cetere... ŝajnas
         al mi, ke ĉi tiu Fenicianino devas esti malvarma, kaj ŝiaj
         karesoj lernitaj.</p>

         <p class="p">Sed de tiu ĉi momento la princo ĉesis koleri kontraŭ Dagon, tiom pli,
         ke kiam li foje estis ĉe Sara, venis al li liaj kamparanoj kaj dankante pro
         la protekto, anoncis ke la Feniciano ne devigas ilin pagi novajn 
         impostojn.</p>

         <p class="p">Tiel estis apud Memfiso. Kontraŭe en aliaj bienoj la luanto de l' princo
         kompensis siajn perdojn.</p>

<hr>
<div class="footer"><a href="XIV.html">ĈAPITRO XIV &gt;&gt;</a></div>
</body>
</html>
