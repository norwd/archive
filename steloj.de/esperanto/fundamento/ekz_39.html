<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/fundamento.css">
      <title>ekzercaro § 39.</title>
   </head>
   <body background="../bld/papero.jpg">
      <div class="header"><span class="header_left"><a href="ekz_38.html">&lt;&lt;&nbsp;§ 38. </a></span><span class="header_center"> <a href="index.html">
               FUNDAMENTO DE ESPERANTO
               </a>
            ―
            <a href="ekz.html">
               EKZERCARO
               </a></span></div>
      <hr>
      <h1>§ 39.</h1>
      <p class="first_p">En la kota vetero mia vesto forte malpuriĝis; tial mi prenis
         broson kaj purigis la veston. ― Li paliĝis de timo kaj poste li
         ruĝiĝis de honto. ― Li fianĉiĝis kun
         fraŭlino <span id="ekz_39_n1"></span>Berto; post tri monatoj estos la edziĝo; la
         edziĝa soleno estos en la nova preĝejo, kaj la
         edziĝa festo estos en la domo de liaj estontaj bogepatroj. ―
         Tiu ĉi maljunulo tute malsaĝiĝis kaj
         infaniĝis. ― Post infekta malsano oni ofte bruligas la vestojn
         de la malsanulo. ― Forigu vian fraton, ĉar li malhelpas al
         ni. ― Ŝi edziniĝis kun sia kuzo, kvankam ŝiaj
         gepatroj volis ŝin edzinigi kun alia persono. ― En la printempo
         la glacio kaj la neĝo fluidiĝas. ― Venigu la kuraciston,
         ĉar mi estas malsana. ― Li venigis al si el <span id="ekz_39_n2"></span>Berlino multajn
         librojn. ― Mia onklo ne mortis per natura morto, sed li tamen ne
         mortigis sin mem kaj ankaŭ estis mortigita de neniu; unu tagon,
         promenante apud la reloj de fervojo, li falis sub la radojn de
         veturanta vagonaro kaj mortiĝis. ― Mi ne pendigis mian
         ĉapon sur tiu ĉi arbeto; sed la vento forblovis de mia
         kapo la ĉapon, kaj ĝi, flugante, pendiĝis sur la
         branĉoj de la arbeto. ― Sidigu vin (aŭ sidiĝu),
         sinjoro! ― La junulo aliĝis al nia militistaro kaj
         kuraĝe batalis kune kun ni kontraŭ niaj malamikoj.
      </p>
      <div class="dict">
         <p class="dict-entry"><strong id="FE_39_n1">koto </strong>boue | dirt | Koth, Schmutz | грязь | błoto. 
         </p>
         <p class="dict-entry"><strong id="FE_39_n8">broso </strong>brosse | brush | Bürste | щетка | szczotka. 
         </p>
         <p class="dict-entry"><strong id="FE_39_n15">ruĝa </strong>rouge | red | roth | красный | czerwony. 
         </p>
         <p class="dict-entry"><strong id="FE_39_n22">honti </strong>avoir honte | be ashamed | sich schämen | стыдиться | wstydzić
            się. 
         </p>
         <p class="dict-entry"><strong id="FE_39_n29">solena </strong>solennel | solemn | feierlich | торжественный | uroczysty. 
         </p>
         <p class="dict-entry"><strong id="FE_39_n36">infekti </strong>infecter | infect | anstecken | заражать | zarażać. 
         </p>
         <p class="dict-entry"><strong id="FE_39_n43">printempo </strong>printemps | spring time | Frühling | весна | wiosna. 
         </p>
         <p class="dict-entry"><strong id="FE_39_n50">relo </strong>rail | rail | Schiene | рельса | szyna. 
         </p>
         <p class="dict-entry"><strong id="FE_39_n57">rado </strong>roue | wheel | Rad | колесо | koło (od woza i t. p.). 
         </p>
         <p class="dict-entry"><strong id="FE_39_n64">pendi </strong>pendre, être suspendu | hang | hängen (v. n.) | висѣть | wisieć. 
         </p>
         <p class="dict-entry"><strong id="FE_39_n71">ĉapo </strong>bonnet | bonnet | Mütze | шапка | czapka. 
         </p>
         <p class="dict-entry"><strong id="FE_39_n78">vento </strong>vent | wind | Wind | вѣтеръ | wiatr. 
         </p>
         <p class="dict-entry"><strong id="FE_39_n85">blovi </strong>souffler | blow | blasen, wehen | дуть | dąć, dmuchać. 
         </p>
         <p class="dict-entry"><strong id="FE_39_n92">kapo </strong>tête | head | Kopf | голова | głowa. 
         </p>
         <p class="dict-entry"><strong id="FE_39_n99">branĉo </strong>branche | branch | Zweig | вѣтвь | gałaź. 
         </p>
      </div>
      <hr>
      <div class="footnotes"></div>
      <div class="footer"><a href="ekz_40.html">§ 40. &nbsp;&gt;&gt;</a></div>
   </body>
</html>