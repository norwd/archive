<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/fundamento.css">
      <title>ekzercaro § 29.</title>
   </head>
   <body background="../bld/papero.jpg">
      <div class="header"><span class="header_left"><a href="ekz_28.html">&lt;&lt;&nbsp;§ 28. </a></span><span class="header_center"> <a href="index.html">
               FUNDAMENTO DE ESPERANTO
               </a>
            ―
            <a href="ekz.html">
               EKZERCARO
               </a></span></div>
      <hr>
      <h1>§ 29.</h1>
      <p class="first_p">Se ni bezonas uzi prepozicion kaj la senco ne montras al ni, kian
         prepozicion uzi, tiam ni povas uzi la komunan prepozicion
         „je“. Sed estas bone uzadi la vorton „je“ kiel
         eble pli malofte. Anstataŭ la vorto „je“ ni povas
         ankaŭ uzi akuzativon sen prepozicio. ― Mi ridas je lia naiveco
         (aŭ mi ridas pro lia naiveco, aŭ: mi ridas lian
         naivecon). ― Je la lasta fojo mi vidas lin ĉe vi (aŭ: la
         lastan fojon). ― Mi veturis du tagojn kaj unu nokton. ― Mi sopiras je
         mia perdita feliĉo (aŭ: mian perditan feliĉon). ―
         El la dirita regulo sekvas, ke se ni pri ia verbo ne scias, ĉu
         ĝi postulas post si la akuzativon (t. e. ĉu ĝi
         estas <span id="ekz_29_n1"></span>aktiva) aŭ ne, ni povas ĉiam uzi la
         akuzativon. Ekzemple, ni povas diri „obei al la patro“ kaj
         „obei la patron“ (anstataŭ „obei je la
         patro“). Sed ni ne uzas la akuzativon tiam, kiam la klareco de la
         senco tion ĉi malpermesas; ekzemple: ni povas diri
         „pardoni al la malamiko“ kaj „pardoni la
         malamikon“, sed ni devas diri ĉiam „pardoni al la
         malamiko lian kulpon“.
      </p>
      <div class="dict">
         <p class="dict-entry"><strong id="FE_29_n1">senco </strong>sens, acception | sense | Sinn | смыслъ | sens, znaczenie. 
         </p>
         <p class="dict-entry"><strong id="FE_29_n8">komuna </strong>commun | common | gemeinsam | общій | ogólny, wspólny. 
         </p>
         <p class="dict-entry"><strong id="FE_29_n15">ebla </strong>possible | able, possible | möglich | возможный | możliwy. 
         </p>
         <p class="dict-entry"><strong id="FE_29_n22">ofte </strong>souvent | often | oft | часто | często. 
         </p>
         <p class="dict-entry"><strong id="FE_29_n29">ridi </strong>rire | laugh | lachen | смѣяться | śmiać się. 
         </p>
         <p class="dict-entry"><strong id="FE_29_n36">lasta </strong>dernier | last, latest | letzt | послѣдній | ostatni. 
         </p>
         <p class="dict-entry"><strong id="FE_29_n43">sopiri </strong>soupirer | sigh, long for | sich sehnen | тосковать | tęsknić. 
         </p>
         <p class="dict-entry"><strong id="FE_29_n50">regulo </strong>règle | rule | Regel | правило | prawidło. 
         </p>
         <p class="dict-entry"><strong id="FE_29_n57">verbo </strong>verbe | verb | Zeitwort | глаголъ | czasownik. 
         </p>
         <p class="dict-entry"><strong id="FE_29_n64">obei </strong>obéir | obey | gehorchen | повиноваться | być posłusznym. 
         </p>
         <p class="dict-entry"><strong id="FE_29_n71">permesi </strong>permettre | permit, allow | erlauben | позволять | pozwalać. 
         </p>
      </div>
      <hr>
      <div class="footnotes"></div>
      <div class="footer"><a href="ekz_30.html">§ 30. &nbsp;&gt;&gt;</a></div>
   </body>
</html>