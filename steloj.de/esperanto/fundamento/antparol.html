<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/fundamento.css">
      <title>Antaŭparolo</title>
   </head>
   <body background="../bld/papero.jpg">
      <hr>
      <h3 class="head">Antaŭparolo</h3>
      <p class="first_p">
         Por ke lingvo internacia povu bone kaj regule
         progresadi kaj por ke ĝi havu plenan certecon, ke ĝi
         neniam disfalos kaj ia facilanima paŝo de ĝiaj amikoj
         estontaj ne detruos la laborojn de ĝiaj amikoj estintaj, 
         ― estas plej necesa antaŭ ĉio unu kondiĉo: la
         ekzistado de klare difinita, neniam tuŝebla kaj neniam
         ŝanĝebla <strong>Fundamento</strong> de la lingvo. Kiam nia lingvo
         estos oficiale akceptita de la <em>registaroj</em> de la plej
         ĉefaj regnoj kaj tiuj ĉi registaroj per speciala
         <em>leĝo</em> garantios al <span id="antparol_n4"></span>Esperanto tute certan vivon kaj
         uzatecon kaj plenan sendanĝerecon kontraŭ ĉiuj
         personaj kapricoj aŭ disputoj, tiam <span id="antparol_n5"></span>aŭtoritata komitato,
         interkonsente elektita de tiuj registaroj, havos la rajton fari en la
         fundamento de la lingvo unu fojon por ĉiam ĉiujn
         deziritajn ŝanĝojn, <em>se</em> tiaj ŝanĝoj
         montriĝos necesaj; sed <em>ĝis tiu tempo</em> la
         fundamento de Esperanto devas plej severe resti <span id="antparol_n8"></span>absolute
         senŝanĝa, ĉar severa netuŝebleco de nia
         fundamento estas la plej grava kaŭzo de nia ĝisnuna
         progresado kaj la plej grava kondiĉo por nia regula kaj paca
         progresado estonta. <em>Neniu persono kaj neniu societo devas havi la
            rajton arbitre fari en nia Fundamento iun eĉ plej malgrandan
            ŝanĝon!</em> Tiun ĉi tre gravan <span id="antparol_n10"></span>principon la
         esperantistoj volu ĉiam bone memori kaj kontraŭ la
         ektuŝo de tiu ĉi principo ili volu ĉiam <span id="antparol_n11"></span>energie
         batali, ĉar la momento, en kiu ni ektuŝus tiun
         principon, estus la komenco de nia morto.
      </p>
      <p class="p">Laŭ silenta interkonsento de ĉiuj esperantistoj jam
         de tre longa tempo la sekvantaj tri verkoj estas rigardataj kiel
         fundamento de Esperanto: 1.) La 16-regula <em>gramatiko</em>; 2) la
         <i>Universala Vortaro</i>; 3) la
         <i>Ekzercaro</i>. Tiujn ĉi tri verkojn la
         <span id="antparol_n13"></span>aŭtoro de Esperanto rigardadis ĉiam kiel
         <em>leĝojn</em> por li, kaj malgraŭ oftaj tentoj kaj
         delogoj li neniam permesis al si (almenaŭ <em>konscie</em>)
         eĉ la plej malgrandan pekon kontraŭ tiuj ĉi
         leĝoj; li esperas, ke pro la bono de nia afero ankaŭ
         ĉiuj aliaj esperantistoj ĉiam rigardados tiujn ĉi
         tri verkojn kiel la solan leĝan kaj netuŝeblan
         fundamenton de Esperanto.
      </p>
      <p class="p">Por ke ia regno estu forta kaj glora kaj povu sane
         disvolviĝadi, estas necese, ke ĉiu regnano sciu, ke li
         neniam dependos de la kapricoj de tiu aŭ alia persono, sed
         devas obei ĉiam nur klarajn, tute difinitajn fundamentajn
         <em>leĝojn</em> de sia lando, kiuj estas egale devigaj por la
         regantoj kaj regatoj kaj en kiuj neniu havas la rajton fari arbitre
         laŭ persona bontrovo ian ŝanĝon aŭ
         aldonon. Tiel same por ke nia afero bone progresadu, estas necese, ke
         ĉiu esperantisto havu la plenan certecon, ke leĝodonanto
         por li ĉiam estos ne ia <em>persono</em>, sed ia klare difinita
         <em>verko</em>. Tial, por meti finon al ĉiuj
         malkompreniĝoj kaj disputoj, kaj por ke ĉiu esperantisto
         sciu tute klare, per kio li devas en ĉio sin gvidi, la
         aŭtoro de Esperanto decidis nun eldoni en formo de unu libro
         tiujn tri verkojn, kiuj laŭ silenta interkonsento de
         ĉiuj esperantistoj jam de longe fariĝis fundamento por
         Esperanto, kaj li petas, ke la okuloj de ĉiuj esperantistoj
         estu ĉiam turnataj ne al li, sed al <em>tiu ĉi
            libro</em>. Ĝis la tempo, kiam ia por ĉiuj
         aŭtoritata kaj nedisputebla <span id="antparol_n20"></span>institucio decidos alie,
         ĉio, kio troviĝas en tiu ĉi libro, devas esti
         rigardata kiel deviga por ĉiuj; ĉio, kio estas
         kontraŭ tiu ĉi libro, devas esti rigardata kiel malbona,
         se ĝi eĉ apartenus al la plumo de la aŭtoro de
         Esperanto mem. Nur la supre nomitaj tri verkoj publikigitaj en la
         libro „Fundamento de Esperanto“, devas esti rigardataj kiel
         <span id="antparol_n21"></span>oficialaj; ĉio alia, kion mi verkis aŭ verkos, konsilas,
         korektas, aprobas k. t. p., estas nur verkoj <em>privataj</em>, kiujn la
         esperantistoj ― se ili trovas tion ĉi utila por la unueco de
         nia afero ― povas rigardadi kiel <em>modela</em>, sed ne kiel
         <em>deviga</em>.
      </p>
      <p class="p">Havante la karakteron de <em>fundamento</em>, la tri verkoj
         represitaj en tiu ĉi libro devas antaŭ ĉio esti
         <em>netuŝeblaj</em>. Tial la legantoj ne miru, ke ili trovos en
         la nacia traduko de diversaj vortoj en tiu ĉi libro (precipe en
         la <span id="antparol_n27"></span>angla parto) tute nekorektite tiujn samajn <em>erarojn</em>, kiuj sin
         trovis en la unua eldono de la „Universala Vortaro“. Mi
         permesis al mi nur korekti la <em>preserarojn</em>; sed se ia vorto
         estis erare aŭ nelerte <em>tradukita</em>, mi ĝin lasis en
         tiu ĉi libro tute senŝanĝe; ĉar se mi
         volus plibonigi, tio ĉi jam estus <em>ŝanĝo</em>,
         kiu povus kaŭzi disputojn kaj kiu en verko fundamenta ne povas
         esti tolerata. <em>La fundamento devas resti severe netuŝebla
            eĉ kune kun siaj eraroj.</em> La <em>erareco</em> en la nacia
         traduko de tiu aŭ alia vorto ne prezentas grandan
         malfeliĉon, ĉar, komparante la kuntekstan<span id="antparol_n34"></span><span id="antparol_n35"></span> 
         tradukon en la aliaj lingvoj, oni facile trovos la veran sencon de ĉiu vorto;
         sed senkompare pli grandan danĝeron prezentus la
         <em>ŝanĝado</em> de la traduko de ia vorto, ĉar,
         perdinte la severan netuŝeblecon, la verko perdus sian
         eksterordinare necesan karakteron de <span id="antparol_n37"></span>dogma fundamenteco, kaj, trovante
         en unu eldono alian tradukon ol en alia, la uzanto ne havus la
         certecon, ke mi morgaŭ ne faros ian alian ŝanĝon,
         kaj li perdus sian konfidon kaj apogon. Al ĉiu, kiu montros al
         mi ian nebonan esprimon en la Fundamenta libro, mi respondos
         trankvile: jes, ĝi estas eraro, sed ĝi devas resti
         netuŝebla, ĉar ĝi apartenas al la fundamenta
         <span id="antparol_n38"></span>dokumento, en kiu neniu havas la rajton fari ian
         ŝanĝon.
      </p>
      <p class="p">La „Fundamento de Esperanto“ tute ne devas esti rigardata
         kiel la plej bona lernolibro kaj vortaro de Esperanto. Ho, ne! Kiu
         volas <em>perfektiĝi</em> en Esperanto, al tiu mi rekomendas la
         diversajn lernolibrojn kaj vortarojn, multe <em>pli bonajn</em> kaj
         <em>pli vastajn</em>, kiuj estas eldonitaj de niaj plej <span id="antparol_n42"></span>kompetentaj
         amikoj por ĉiu nacio aparte kaj el kiuj la plej gravaj estas
         eldonitaj tre bone kaj zorgeme, sub mia persona <span id="antparol_n43"></span>kontrolo kaj
         kunhelpo. Sed la „Fundamento de Esperanto“ devas
         troviĝi en la manoj de ĉiu bona esperantisto kiel
         konstanta <em>gvida dokumento</em>, por ke li bone ellernu kaj per ofta
         enrigardado konstante memorigadu al si, kio en nia lingvo estas
         oficiala kaj netuŝebla, por ke li povu ĉiam bone
         distingi la vortojn kaj regulojn <em>oficialajn</em>, kiuj devas
         troviĝi en ĉiuj lernoverkoj de Esperanto, de la vortoj
         kaj reguloj rekomendataj <em>private</em>, kiuj eble ne al ĉiuj
         esperantistoj estas konataj aŭ eble ne de ĉiuj estas
         aprobataj. La „Fundamento de Esperanto“ devas troviĝi
         en la manoj de ĉiu esperantisto kiel konstanta
         <em id="antparol_n47">kontrolilo</em>, kiu gardos lin de deflankiĝado de la vojo de
         unueco.
      </p>
      <p class="p">Mi diris, ke la fundamento de nia lingvo devas esti <span id="antparol_n48"></span>absolute
         netuŝebla, se eĉ ŝajnus al ni, ke tiu aŭ
         alia punkto estas sendube erara. Tio ĉi povus naski la penson,
         ke nia lingvo restos ĉiam rigida kaj neniam
         disvolviĝos... Ho, ne! Malgraŭ la severa
         netuŝebleco de la fundamento, nia lingvo havos la plenan eblon
         ne sole konstante riĉiĝadi, sed eĉ konstante
         <em>pliboniĝadi</em> kaj <em>perfektiĝadi</em>; la
         netuŝebleco de la fundamento nur garantios al ni konstante, ke
         tiu perfektiĝado fariĝados ne per arbitra, interbatala
         kaj ruiniga <em>rompado</em> kaj <em>ŝanĝado</em>, ne per
         nuligado aŭ sentaŭgigado de nia ĝisnuna
         literaturo, sed per vojo <em>natura</em>, senkonfuza kaj
         sendanĝera. Pli detale mi parolos pri tio ĉi en la
         <span id="antparol_n54"></span>Bulonja <span id="antparol_n55"></span>kongreso; nun mi diros pri tio ĉi nur kelkajn vortojn,
         por ke mia opinio ne ŝajnu tro <span id="antparol_n56"></span>paradoksa:
      </p>
      <p class="p">1) 
         <em>Riĉigadi</em> la lingvon per novaj vortoj oni povas jam
         <em>nun</em>, per konsiliĝado kun tiuj personoj, kiuj estas
         rigardataj kiel la plej aŭtoritataj en nia lingvo, kaj zorgante
         pri tio, ke ĉiuj uzu tiujn vortojn en la sama formo; sed tiuj
         ĉi vortoj devas esti nur rekomendataj, ne altrudataj; oni devas
         ilin uzadi nur en la <em id="antparol_n60">literaturo</em>; sed en korespondado kun
         personoj <em>nekonataj</em> estas bone ĉiam peni uzadi nur
         vortojn el la „Fundamento“ ĉar nur pri tiaj vortoj ni
         povas esti certaj, ke nia adresato<span id="antparol_n62"></span> ilin nepre trovos en sia
         vortaro. Nur iam poste, kiam la plej granda parto de la novaj vortoj
         estos jam tute matura, ia aŭtoritata institucio enkondukos ilin
         en la vortaron <em>oficialan</em>, kiel „Aldonon al la
         Fundamento“
         
      </p>
      <p class="p">2) 
         Se ia aŭtoritata <span id="antparol_n65"></span>centra institucio trovos, ke tiu aŭ
         alia vorto aŭ regulo en nia lingvo estas <em>tro neoportuna</em>,
         ĝi ne devos <em>forigi</em> aŭ <em>ŝanĝi</em>
         la diritan formon, sed ĝi povos proponi formon <em>novan</em>,
         kiun ĝi rekomendos uzadi <em id="antparol_n70">paralele</em> kun la formo
         malnova. Kun la tempo la formo nova iom post iom elpuŝos la
         formon malnovan, kiu fariĝos <em id="antparol_n71">arĥaismo</em>, kiel ni
         tion ĉi vidas en ĉiu natura lingvo. Sed, prezentante
         parton de la <em>fundamento</em>, tiuj ĉi arĥaismoj neniam
         estos elĵetitaj, sed ĉiam estos presataj en ĉiuj
         lernolibroj kaj vortaroj samtempe kun la formoj novaj, kaj tiamaniere
         ni havos la certecon, ke eĉ ĉe la plej granda
         perfektiĝado la unueco de Esperanto neniam estos rompata kaj
         neniu verko Esperanta eĉ el la plej frua tempo iam perdos sian
         <span id="antparol_n73"></span>valoron kaj kompreneblecon por la estontaj generacioj.
         
      </p>
      <p class="p">Mi montris en <em>principo</em>, kiamaniere la severa
         netuŝebleco de la „Fundamento“ gardos ĉiam la
         unuecon de nia lingvo, ne malhelpante tamen al la lingvo ne sole
         riĉiĝadi, sed eĉ konstante
         <em>perfektiĝadi</em>. Sed en la <em>praktiko</em> ni (pro
         kaŭzoj jam multajn fojojn priparolitaj) devas kompreneble esti
         <em>tre singardaj</em> kun ĉia „perfektigado“ de la
         lingvo: a) ni devas tion ĉi fari ne facilanime, sed nur en
         okazoj de efektiva <em>neceseco</em>; b) fari tion ĉi (post
         matura prijuĝado) povas ne apartaj personoj, sed nur ia centra
         institucio, kiu havos nedisputeblan <span id="antparol_n79"></span>aŭtoritatecon por la tuta
         esperantistaro.
      </p>
      <p class="p">Mi finas do per la jenaj vortoj:</p>
      <p class="p">1. 
         pro la unueco de nia afero ĉiu bona esperantisto devas
         antaŭ ĉio bone koni la <em>fundamenton</em> de nia
         lingvo;
      </p>
      <p class="p">2. 
         la fundamento de nia lingvo devas resti por ĉiam
         <em>netuŝebla</em>;
      </p>
      <p class="p">3. 
         ĝis la tempo kiam aŭtoritata centra institucio
         decidos <em>pligrandigi</em> (neniam <em>ŝanĝi</em>!) la
         ĝisnunan fundamenton per oficialigo de novaj vortoj aŭ
         reguloj, ĉio bona, kio ne troviĝas en la
         Fundamento de Esperanto, devas esti rigardata ne kiel
         deviga, sed nur kiel <em>rekomendata</em>.
      </p>
      <p class="p">La <span id="antparol_n88"></span>ideoj, kiujn mi supre esprimis pri la Fundamento de Esperanto,
         prezentas dume nur mian <em>privatan</em> opinion. Leĝan <span id="antparol_n90"></span>sankcion
         ili ricevos nur en tia okazo, se ili estos akceptitaj de la unua
         internacia kongreso de esperantistoj, al kiu tiu ĉi verko kune
         kun sia antaŭparolo estos prezentita.
      </p>
      <p align="right" class="signed">
         L. ZAMENHOF.<span id="antparol_n91"></span><br>
         Varsovio, Julio 1905.
         
      </p>
      <hr>
      <div class="footnotes"></div>
      <div class="footer"><a href="gra.html">
            FUNDAMENTA GRAMATIKO
            &nbsp;&gt;&gt;</a></div>
   </body>
</html>