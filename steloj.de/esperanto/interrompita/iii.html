<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉaptiro III</title>
   </head>
   <body background="../bld/papero.jpg">
      <div class="header"><span class="header_left"><a href="ii.html">&lt;&lt;&nbsp;Ĉapitro II</a></span><span class="header_center"> <a href="index.html">Eliza Orzeszko:
               La Interromita Kanto</a></span></div>
      <hr>
      <h3 class="head">Ĉaptiro III</h3>
      <p class="first_p">Klaro ekdormis tre malfrue kaj tre frue vekiĝis. Ordinare ŝi tuj 
         		saltis el la lito al la lavvazo kaj longe baraktis en la akvo, kvazaŭ 
         		birdo en la sablo. Hodiaŭ ŝi sidiĝis sur la lito kaj aŭskultis. Ŝia 
         		kapo, ŝia tuta estaĵo estis plena de melodiaj tonoj kaj de ritmaj vortoj, 
         		kiuj karesis ŝiajn orelojn kaj koron.
      </p>
      <p align="center" class="stanza"><span class="l">Vi estas kiel la flor' </span><br><span class="l">Tiel bela kaj pura kaj ĉarma!... </span><br></p>
      <p class="p">La fortepiano kaj la violonĉelo daŭrigis:</p>
      <p align="center" class="stanza"><span class="l">Al ĉielo etendus mi for </span><br><span class="l">Miajn manojn... petegus mi larma... </span><br></p>
      <p class="p">Ŝi venkis la revemon, saltis el la lito kaj post duonhoro ŝi jam 
         		estis vestita. Dum ŝi lavis sin, purigis la vestojn, la venko daŭris 
         		ankoraŭ, sed kiam butonumante la korsaĵon, ŝi ekstaris antaŭ la fenestro, 
         		ŝi ree aŭdis la kanton:
      </p>
      <p align="center" class="stanza"><span class="l">Ke Di' lasu vin por sia glor' </span><br><span class="l">Tiel bela kaj pura kaj ĉarma!... </span><br></p>
      <p class="p">Dio, Dio! Kio okazis? Kiel feliĉa ŝi estas! Ŝia koro ensorbis dolĉan 
         		feliĉon, pri kiu ŝi eĉ ne imagis ĝis nun... „Mi ludos por vi kun mia 
         		amiko...“ Ili ludis ĝis malfrua vespero, ŝi aŭskultis. Kia nokto! Oni 
         		ludis por ŝi! Neniam ankoraŭ okazis io simila. Li ludis por ŝi... por ŝi!... 
         		Kiel bona li estas!
      </p>
      <p class="p">Ŝi forte kunpremis la manojn kaj diris decide:</p>
      <p class="p">― Sufiĉe!</p>
      <p class="p">Ŝi ĵetis sur siajn ŝultrojn manteleton, sur sian kapon lanan tukon, 
         		kaptis de la kuireja tablo korbon kun tenilo kaj kovrilo, pli grandan ol 
         		la korbo por la kudraĵo. Ŝi devis kuri bazaron por aĉeti kuirejan 
         		provizon. La patro kaj frato dormos ankoraŭ unu horon; Franjon ŝi vekos, 
         		por ke ŝi kuiru la lakton kaj gardu la fornon, sed antaŭe ŝi kuros en la 
         		ĝardenon kaj alportos la kruĉon, kiun ŝi forgese lasis ĉe la malgranda 
         		florbedo. Eble Franjo bezonos ĝin kaj ne povos ĝin trovi. Klaro kuris 
         		sur la balkonon kaj subite haltis. De kie ĝi venis? Korbo plena de 
         		belegaj fruktoj! Neniam ŝi vidis tiajn!
      </p>
      <p class="p">Sur la mallarĝa benko de la balkono staris korbo plena de freŝaj 
         		fruktoj, arte dismetitaj de lerta ĝardenista mano. En la mezo inter la 
         		folioj kronis la fruktan piramidon ananaso, tute ora sub la radioj de la 
         		leviĝanta suno; ĉirkaŭis ĝin rozaj persikoj, flavaj abrikotoj, verdaj 
         		renklodoj, sub kiuj ruĝaj pomoj kaj grandaj piroj sin apogis al melono, 
         		kovrita de delikataj vejnetoj.
      </p>
      <p class="p">La tuton pentrinde ornamis folioj, kovrantaj ankaŭ la korbon. Alloge 
         		odoris la ananaso kaj melono. Freŝa roso brilis sur la folioj.
      </p>
      <p class="p">Klaro staris kun mallevitaj kaj forte kunpremitaj manoj. En la unua 
         		momento de admiro ŝi demandis: „De kie?“ sed tuj ŝi respondis al si:
         		„De li!“ Antaŭ ŝia vekiĝo iu venis, laŭ lia ordono, en la ĝardenon kaj metis 
         		la korbon. Li ja diris, ke la princo permesis al li disdonadi la 
         		fruktojn de sia ĝardeno al siaj konatoj.
      </p>
      <p class="p">Fajra ruĝo kovris ŝian vizaĝon.</p>
      <p class="p">― Li disdonu ilin... sed ne al ni! ne al mi ― ŝi ripetis, ― ho ne! 
         		Neniam! Donaco de tute nekonata homo, ― neniam!
      </p>
      <p class="p">Ŝi klare eksentis nun, ke li estas fremda por ŝi, kaj samtempe 
         		doloriga sago trapikis ŝian koron. Sed ĉu ĝi doloras ŝin aŭ ne, tamen li 
         		estas fremda por ŝi. Li ne konas eĉ ŝian patron! Kiel la patro povos 
         		akcepti la fruktojn, donacitajn de nekonata homo. Oni devas redoni ilin 
         		al li, sed kiamaniere? Kiu reportos? Eble Staĉjo? Oh ne, ne! Ŝi ektremis 
         		pensante, ke Franjo aŭ Staĉjo povas vekiĝi kaj veni sur la balkonon. 
         		Kion ŝi dirus al ili?
      </p>
      <p class="p">Poste ŝi decidos, kion fari; nun ŝi kaŝos plej rapide la korbon, por 
         		ke neniu vidu ĝin. Ŝi tuj kaŝis ĝin en la kuireja ŝranko, kiun ŝi zorge 
         		ŝlosis. Feliĉe ĉiuj dormis ankoraŭ. Nun ŝi vekos Franjon kaj kuros 
         		bazaron.
      </p>
      <p class="p">Dum la sekvintaj horoj ŝi sentis sin jen trankvila kaj indiferenta, 
         		jen tiel kortuŝita, ke ŝi apenaŭ povis deteni la larmojn. Ŝi decidis 
         		porti la korbon en la laŭbon kaj peti sinjoron Przyjemski, se li venos, 
         		repreni ĝin... Jen ŝi estis certa, ke li venos; jen ŝi dubis... Se li ne 
         		venos, ŝi metos la korbon trans la krado. Li aŭ iu alia baldaŭ rimarkos 
         		ĝin, kaj ĉio estos finita. Verŝajne sinjoro Przyjemski ofendiĝos kaj ne 
         		volos plu vidi ŝin; ĉio finiĝos por ĉiam... Estis momentoj, kiam ŝi 
         		pensis pri tio sen bedaŭro; se li opinias, ke ŝi deziras liajn donacojn, 
         		li ne venu plu. Ĉio estos, kia ĝi estis antaŭ tri tagoj, kiam ŝi ankoraŭ 
         		ne konis lin.
      </p>
      <p class="p">Por la patro, Franjo kaj Staĉjo tio ja estas indiferenta, kial do 
         		ĉagreniĝi?
      </p>
      <p class="p">Sed post duonhoro ŝian decidemon anstataŭis tia malĝojo, ke ŝi ne 
         		sciis plu, kion ŝi faras. Ŝi forlasis la laboron, apogis la kubutojn sur 
         		la malnova komodo kaj premis la palpebrojn per la manoj por ne plori.
         		
      </p>
      <p class="p">Unu horon antaŭ la tagmanĝo ŝi sidiĝis en la siringa laŭbo kaj 
         		komencis kudri rapide, diligente, kun mallevita kapo. Apud ŝi staris sur 
         		la benko la fruktoplena korpo. Velkintaj folioj ekkrakis sub ies piedoj. 
         		Klaro klinis la kapon ankoraŭ pli malalte kaj komencis kudri ankoraŭ pli 
         		rapide. Brulis ŝia vizaĝo, ŝvelis la palpebroj, kaj ŝi tion sentis. Tra 
         		la densa nebulo, kiu kovris ŝiajn okulojn, ŝi ne vidis plu la kudraĵon. 
         		Bone konata voĉo diris malantaŭ la krado:
      </p>
      <p class="p">― Bonan tagon, fraŭlino!</p>
      <p class="p">Ŝi levis la kapon, sed ŝia rigardo ne renkontis la rigardon de 
         		Przyjemski, kiu estis fiksita sur la fruktoj, formantaj piramidon apud 
         		ŝia vesto kun rozaj kaj grizaj strioj. Tenante ankoraŭ la ĉapelon super 
         		la kapo, Przyjemski senmoviĝis. La sulko sur lia frunto pliprofundiĝis 
         		kaj la lipoj kolere kuntiriĝis. Sed ĉi tio daŭris nur kelke da sekundoj, 
         		post kiuj la bela vizaĝo ree fariĝis serena, eĉ ekradiis de plezuro. 
         		Klaro neniam vidis lin tia. Sur ŝia vizaĝo paleco forigis nun la 
         		purpuron. Ŝiaj fingroj, tenantaj fadenon, malseka de ŝiaj larmoj, iom 
         		tremis. Przyjemski etendis la manon super la krado kaj diris ridetante:
      </p>
      <p class="p">― Antaŭ ĉio, vian manon, mi, petas...</p>
      <p class="p">Ŝi etendis ĝin al li. Ŝia malgranda mano, malglata, iom ruĝa kaj iom 
         		tremanta, restis momenton en la blanka kaj mola mano, kiu premis ĝin.
      </p>
      <p class="p">― Nun klarigu al mi, kial la korbo venis ĉi tien?</p>
      <p class="p">Ŝi levis la kapon kaj kuraĝe rigardante lin, respondis:</p>
      <p class="p">― Mi alportis ĝin, esperante renkonti vin ĉi tie. Volu meti la korbon 
         		trans la krado kaj sendi iun, por ke li prenu ĝin.
      </p>
      <p class="p">Kaj ŝi pene etendis al li la pezan korbon.</p>
      <p class="p">Silente, kun perfekta malvarma sango, malrapide Przyjemski faris ĉion 
         		laŭ ŝia diro: li prenis la korbon, metis ĝin sur la herbon trans la 
         		krado kaj, rigardante ŝin per okuloj plenaj de stranga brilo, diris:
      </p>
      <p class="p">― Bone. Nun kiam la ekzekuto jam estas finita, mi dezirus ekkoni la 
         		motivojn de la dekreto.
      </p>
      <p class="p">Ŝi vidis, ke li ne sentas sin ofendita, ke kontraŭe, malgraŭ la ŝajna 
         		ŝercemo, lia voĉo sonis pli amika, ol ordinare. Ŝi do respondis sen 
         		embaraso.
      </p>
      <p class="p">― Vere, mi ne scias klarigi tion al vi... sed ne eble estas... ni 
         		neniam, nek mia patro nek mi... Oni povas ne esti riĉa, tamen...
      </p>
      <p class="p">― Sufiĉi al si, ― li finis.</p>
      <p class="p">Longe li staris meditante, sed sen kolero; kontraŭe, la sulko sur lia 
         		frunto estis multe malpli profunda, ol ordinare. Ĝi preskaŭ malaperis.
      </p>
      <p class="p">― Kial do vi akceptas diversajn aferojn de la sinjorino... de la 
         		vidvino de la bestkuracisto?
      </p>
      <p class="p">― Tio estas tute alia afero! ― diris vive Klaro. ― Sinjorino 
         		Dutkiewicz amas nin, kaj ni ŝin amas! De tiuj, kiuj nin amas kaj kiujn 
         		ni amas, oni povas akcepti ĉion...
      </p>
      <p class="p">Post sekunda konsidero ŝi aldonis kun serioza mieno:</p>
      <p class="p">― Oni eĉ devas, ĉar alie tio signifus, ke ni opinias ilin fremdaj...</p>
      <p class="p">Przyjemski rigardis ŝin admire, kiel ĉielarkon; poste li demandis:</p>
      <p class="p">― Kaj de la fremdaj oni akceptas nenion?</p>
      <p class="p">― Ne! ŝi respondis, sentime lin rigardante.</p>
      <p class="p">― Kaj mi estas fremda por vi, diru?</p>
      <p class="p">― Jes, ― ŝi flustris.</p>
      <p class="p">Momenton ankoraŭ li staris, apoginte sin al la krado, rigardante jam 
         		ne ŝin, sed ien malproksimen. Poste li rektiĝis, posteniĝis unu paŝon 
         		kaj levante la ĉapelon diris:
      </p>
      <p class="p">― Mi havos la honoron fari hodiaŭ vespere viziton al via patro!</p>
      <p class="p">Pasante malrapide en la ombra aleo, li pensis:</p>
      <p class="p">― <em>Voilà, où la fierté va se nicher!</em>
         		„De tiuj, kiujn ni amas kaj kiuj 
         		nin amas, oni devas ĉion akcepti, ĉar ne akceptante ni montrus, ke ni 
         		opinias ilin fremdaj...“ Tre delikata sento, tre delikata! Kaj kia sankta 
         		kredo al la amo! Ni amas, ili amas! <em>Voilà, où la foi se niche! Foi de 
            		bûcheron!</em> Sed kia feliĉo estas diri ne ridante: „Ni amas, ili amas...“ Se 
         		mi povus nur unu fojon ankoraŭ en mia vivo diri: „mi amas, ŝi amas min“ 
         		kaj ne ekridi, mi kisus, mia feino, viajn piedetojn... en truaj ŝuoj.
      </p>
      <p class="p">Tre bone estis, ke Klaro ankoraŭ en la ĉeesto de Przyjemski ne batis 
         		la manplatojn de ĝojo kaj ne eksaltis. Veninte en la domon, ŝi faris 
         		tion radianta, ruĝa, spireganta.
      </p>
      <p class="p">Li do ne ofendiĝis; kontraŭe, li promesis viziti ŝian patron hodiaŭ... 
         		hodiaŭ! Kiel bona li estas, kiel bona! Ŝi komprenis la motivon de lia 
         		neatendita promeso... Kiam li koniĝos kun ŝia familio kaj komencos viziti 
         		ilin, li ĉesos esti fremda por ŝi. Li fariĝos intima konato; eble amiko. 
         		Ŝia koro estis plena de dankemo. Ŝi rememoris ĉiun vorton, kiun li 
         		diris, ĉiun movon, kiun li faris. Ekstreme amuzis ŝin la silenta kaj 
         		serioza maniero, per kiu, plenumante ŝian deziron, li prenis la korbon 
         		el ŝiaj manoj kaj metis ĝin sur la herbon trans la krado.
      </p>
      <p class="p">Ĉi tio estis tre ridinda: liaj movoj kaj gestoj, kvazaŭ li estus 
         		farinta ion solenan, kaj samtempe preskaŭ nevidebla rideto, eraranta 
         		sur liaj maldikaj, iom ŝercemaj lipoj. Belega estas lia buŝo, la okuloj 
         		kaj la frunto... Vere, ŝi ne sciis, kio estis plej bela. Eble la delikata 
         		profilo kun malkavaj brovoj, apartigitaj de la sulko plena de melankolio 
         		kaj saĝo... Ne, nek la profilo, nek la buŝo, nek la okuloj! Lia animo, ĝi 
         		sendube estis lia plej granda belaĵo! Lia nobla, alta kaj tiel malĝoja 
         		animo... Ankaŭ lia koro, kiu ne ekkoleris, ke ŝi ne akceptis la donacon, 
         		kiu, kontraŭe, ekdeziris proksimiĝi pli multe al ŝi...
      </p>
      <p class="p">Pensante pri ĉi tio, ŝi alkudris al la rando de la korsaĵo kiel neĝo 
         		blankan punteton kaj prenis el la komodo ledan zonon kun ŝtala buko.
      </p>
      <p class="p">Oni estis finantaj la tagmanĝon en la malgranda salono, kiu estis 
         		samtempe manĝoĉambro.
      </p>
      <p class="p">La plej grandan parton de la ĉambro okupis kameno el verdaj kaheloj; 
         		kelkaj dikaj traboj subtenis malaltan plafonon; de la ruĝe kolorita 
         		planko en multaj lokoj malaperis la koloraĵo; blua papero ruĝe punktita 
         		tapetis la murojn.
      </p>
      <p class="p">Inter du fenestroj, rigardantaj la verdan fazeolan kurtenon, Teofilo 
         		Wygrycz sidis sur mallarĝa kanapo kun fraksenaj brakoj, ĉe tablo kovrita 
         		per vakstolo, anstataŭanta tukon. Kelkaj teleroj kun la restoj de la 
         		manĝaĵo, karafo da akvo, salujo, vitra krenujo okupis la tablon. Apud la 
         		kontraŭa muro, sur la malnova komodo, flanke de malgranda lampo staris 
         		granda rezeda tufo en glaso. La du infanoj sidis ĉe ambaŭ flankoj de la 
         		patro; Klaro alportis el la kuirejo kelke da piroj sur telero kaj 
         		starante komencis senŝeligi unu.
      </p>
      <p class="p">― Paĉjo, mi aĉetis por vi hodiaŭ bonegajn pirojn. Franjo kaj Staĉjo 
         		ankaŭ ricevos po unu.
      </p>
      <p class="p">― Ĉu ili estas karaj? ― demandis Wygrycz.</p>
      <p class="p">La vizaĝo de la maljuna oficisto estis longa kaj osta, ĝia koloro 
         		estis flava. La duone acida, duone apatia mieno montris homon ĥronike 
         		malsanan kaj plenumantan neamatan oficon. Nur la okuloj, same 
         		bierkoloraj kiel la okuloj de Klaro, kun longaj okulharoj, rigardis 
         		iafoje sub la sulkoplena frunto inteligente kaj malsevere.
      </p>
      <p class="p">La dekkvinjara knabineto, maldika, anemia blondulino, kies trajtoj 
         		similis la longan vizaĝon de la patro, ekkriis vive:
      </p>
      <p class="p">― Kial vi tiel elegante vestis vin, Klaro?</p>
      <p class="p">Klaro havis la ĉiutagan perkalan striitan veston; ŝi nur metis freŝan 
         		pinton ĉirkaŭ la kolo kaj la zonon kun ŝtala buko. Ŝi eĉ ne estis 
         		korekte kombita, ĉar ŝiaj malobeemaj haroj ne volis glate kuŝi kaj 
         		liberiĝis el la katenoj de la duoblaj pingloj. La nigraj bukloj flirtis 
         		senĝene sur la frunto kaj nuko. Roza levkojo ornamis la malobeulojn.
      </p>
      <p class="p">Aŭdinte la demandon de la fratino, Klaro kliniĝis por levi de la 
         		planko piran ŝelon, kaj rektiĝinte respondis trankvile:
      </p>
      <p class="p">― Elegante! Tute ne, mi nur metis freŝan pinton, ĉar la antaŭa estis 
         		jam malpura.
      </p>
      <p class="p">― Vi metis ankaŭ vian novan zonon! ― daŭrigis Franjo incitete.</p>
      <p class="p">Ne respondante al la malpacema fratino, Klaro metis antaŭ la patro la 
         		senŝeligitan piron kaj tranĉilon kun ligna tenilo.
      </p>
      <p class="p">― Ni hodiaŭ havos gaston, paĉjo, ― ŝi diris.</p>
      <p class="p">― Gaston? ― ekmiris la maljunulo, ― kiun? Eble sinjorino Dutkiewicz?... 
         		sed ŝi ne estas gasto.
      </p>
      <p class="p">Klaro, senŝeligante duan piron, daŭrigis kviete:</p>
      <p class="p">― Kelke da fojoj mi renkontis en la ĝardeno sinjoron Przyjemski, la 
         		sekretarion de princo Oskaro, kaj ni longe interparolis. Hodiaŭ li diris 
         		al mi, ke li vizitos vin.
      </p>
      <p class="p">Wygrycz faris grimacon.</p>
      <p class="p">― Tre bezonas mi la viziton! Li malhelpos min dormi post la tagmanĝo... 
         		mi estas laca, mi ne povas paroli...
      </p>
      <p class="p">Li parolis per malĝentila tono; efektive, li sentis sin ĉiam laca kaj 
         		malkutimis la fremdajn vizaĝojn.
      </p>
      <p class="p">Franjo, spirito atakema, ekparolis vive per akra voĉo:</p>
      <p class="p">― Vi do, Klaro, koniĝas en la ĝardeno kun junaj viroj? Kiamaniere?...</p>
      <p class="p">― Silentu kaj ne ĉikanu la fratinon! ― riproĉis Wygrycz Franjon, kiu 
         		tuj eksilentis.
      </p>
      <p class="p">Tiam la juna knabo en kiteleto kun leda zono komencis rapide babili.	</p>
      <p class="p">― Mi, mi scias, kiu estas sinjoro Przyjemski. Mia kolego, la filo de 
         		la ĝardenisto de la princo, rakontis al mi, ke kun la princo venis lia 
         		sekretario, kiun li tre amas, kun kiu li ludas fortepianon kaj ian alian 
         		instrumenton... La nomo de la sekretario estas Przyjemski, li estas tre 
         		gaja, ĉiufoje kiam li estis en la ĝardeno, li ludis kun la infanoj.
      </p>
      <p class="p">― Silentu, Staĉjo! ― diris Franjo, ― la kavaliro de Klaro venas.</p>
      <p class="p">Oni aŭdis malrapidajn, egalajn paŝojn malantaŭ la fazeolo; baldaŭ 
         		malfermiĝis la vestibla pordo, tiel malalta, ke la venanto devis klini 
         		la kapon. Przyjemski aperis kaj per unu rigardo ĉirkaŭprenis ĉion: la 
         		malaltan plafonon, la verdan kamenon, la ruĝajn punktojn sur la blue 
         		tapetitaj muroj, la restaĵojn de kaĉo sur la teleroj, la kvar personojn 
         		ĉe la tablo, kovrita per vakstolo, la siringan tufon sur la komodo.
      </p>
      <p class="p">Klaro kun roza nebulo sur la vangoj diris sufiĉe malestime al la 
         		patro:
      </p>
      <p class="p">― Paĉjo, sinjoro Julio Przyjemski, mia konato.</p>
      <p class="p">Kaj al la gasto:</p>
      <p class="p">― Mia patro.</p>
      <p class="p">Wygrycz leviĝis kaj, etendante al la vizitanto sian longan, ostan 
         		manon, diris:
      </p>
      <p class="p">― Tio estas honoro por mi... Sidiĝu, mi tre petas vin...</p>
      <p class="p">La ruĝo jam forlasis la vizaĝon de Klaro. Trankvile, kun delikata 
         		rideto, ŝi deprenis la telerojn de la tablo kaj portante la piramidon en 
         		la kuirejon faris al la fratino signon per la rigardo, por ke ŝi 
         		forprenu la karafon kaj la vakstolon.
      </p>
      <p class="p">Kiam la vakstolo estis forigita, oni vidis fraksenan tablon, kovritan 
         		per kotona retotuko. Staĉjo metis sur ĝin la glason kun rezedo.
      </p>
      <p class="p">Post kelkaj minutoj Klaro revenis el la kuirejo. Ĝoje ŝi rimarkis, ke 
         		ŝia patro vive parolas kun la gasto. Li estas vera sorĉisto, se li 
         		sukcesis tiel rapide forigi de la vizaĝo de la laca maljunulo maldolĉon 
         		kaj apation!
      </p>
      <p class="p">Przyjemski demandis lin pri la urbo, kie la maljuna oficisto pasigis 
         		la tutan vivon, kaj tiamaniere tuj trovis aferon bone al li konatan kaj 
         		ne indiferentan. Wygrycz parolis detale pri la loĝantaro de la urbo, pri 
         		ĝiaj klasoj, pri la materiala stato de ĉiu el ili. En la komenco li 
         		parolis malrapide kaj malfacile, kiel homo kiu malkutimis interparoli, 
         		sed post kelkaj minutoj la vortoj ekfluis pli libere; en liaj malhelaj 
         		okuloj ekbrilis inteligenteco kaj la ostaj manoj akompanis la frazojn 
         		per energiaj gestoj. Klariginte al la gasto la interrilatojn de la 
         		loĝantoj, li diris:
      </p>
      <p class="p">― Malfeliĉo supre, malfeliĉo malsupre, malfeliĉo en la mezo. Multo 
         		mankas ĉie kaj al ĉiu. Sed vi pardonu min, se mi diras al vi, ke iom 
         		kulpaj pri ĉi tio estas la homoj riĉaj kaj kredeble inteligentaj, kiel 
         		princo Oskaro...
      </p>
      <p class="p">Li interrompis, ekŝanceliĝis.</p>
      <p class="p">― Pardonu, sinjoro, eble mi ne devus diri tion al la sekretario kaj 
         		amiko de la princo...
      </p>
      <p class="p">― Kontraŭe ― interrompis lin vive Przyjemski, ― kontraŭe! Mi estas 
         		amiko de la princo kaj tial tre interesas min la ĝenerala opinio pri li. 
         		Volu do klarigi al mi, pri kio li estas kulpa?
      </p>
      <p class="p">Wygrycz vive moviĝis sur la mallarĝa kanapo.</p>
      <p class="p">― Pri kio? ― li ekkriis. ― Sinjoro, tio estas klara kiel la tago! La 
         		plej granda parto de la posedaĵoj de la princo estas ĉi tie; en la urbo 
         		li havas palacon, konstruitan de lia avo aŭ praavo... Li estas tiel 
         		multepova, li havas tian nomon, ke se li vivus inter ni, se li konus 
         		nin, se li studus la ĉi tieajn aferojn kaj ― homojn, ĉiu lia vorto estus 
         		helpo, lumo, ĉiu faro estus beno... Mi petas vian pardonon, sinjoro, sed 
         		vi mem postulis, ke mi parolu... La princo senĉese vojaĝas...
      </p>
      <p class="p">Przyjemski mallaŭte kontraŭparolis:</p>
      <p class="p">― Nur de kvin jaroj li ne estis ĉi tie. Antaŭe li loĝis sufiĉe longe 
         		en la ĉi tieaj bienoj, en la palaco...
      </p>
      <p class="p">Wygrycz, disetendante la manojn, ekkriis...</p>
      <p class="p">― Kvazaŭ li tute ne estus... nenia diferenco!...</p>
      <p class="p">Liaj okuloj brilis, sur la mallarĝaj lipoj ironio anstataŭis la 
         		maldolĉan grimacon. En liaj vortoj estis sentebla ia protesto kontraŭ 
         		ĉio suferita, eble longe kaŝata malamo kontraŭ la aristokrataro, kiu 
         		fine eksplodis, ― malamo bazita sur seriozaj konsideroj.
      </p>
      <p class="p">Przyjemski sidis sur fraksena seĝo, la kapo iom klinita, la ĉapelo en 
         		la mallevita mano. Lia eleganta kaj gracia silueto, lia profilo kun 
         		delikataj brovoj kaj kun maldikaj lipoj ombritaj de ore blondaj lipharoj 
         		mirinde kontrastis la bluan ĉambron kun la verda kameno. Mallevinte la 
         		okulojn li komencis malrapide paroli:
      </p>
      <p class="p">― Permesu al mi, sinjoro, iom defendi la princon... nur iom, ĉar ankaŭ 
         		mi apartenas al tiuj, kiuj tute ne kredas la perfektecon de iu ajn homo...
         		Mi nur volus diri, ke la princo ne estas escepto. Se li havas mankojn, 
         		se li ne plenumas iajn devojn, k. t. p. li ne estas escepto. Ĉiu homo 
         		estas kreaĵo malnobla, egoista, ŝanĝema, ― li flirtas sur diversaj 
         		specoj de malbono, kiel papilio sur la floroj.
      </p>
      <p class="p">Wygrycz malpacience moviĝis sur la kanapo</p>
      <p class="p">― Mi petas vian pardonon, ― eksplodis li fine, ― ne ĉiu! ne ĉiu! 
         		Ekzistas en la mondo honestaj homoj, kiuj ne flirtas sur la pekoj, kiel 
         		papilio sur la floroj. Ni ne bezonas, sinjoro, papiliojn! La tuta 
         		malbono sur la tero devenas de tiaj papilioj!... Multon oni postulas de 
         		personoj, kiuj ricevis multon! La princo multon ricevis de Dio, la homoj 
         		do kaj Dio havas rajton postuli multon de li... Pardonu, sinjoro, ke mi 
         		parolas tiamaniere pri via estro kaj amiko... Sed kiam homo longe 
         		silentis, li fine ne povas sin deteni kaj diras ĉion, kio amasiĝis en 
         		li. Mi ne volas kalumnii la princon... eble li estas la plej bona homo, 
         		sed mi demandas vin: kion li faras?
      </p>
      <p class="p">Li disetendis la ostajn, iom tremantajn manojn kaj kun brilantaj 
         		okuloj daŭrigis:
      </p>
      <p class="p">― Por kio la princo uzas sian riĉaĵon, saĝon, multepovon? Por kiu? 
         		Kiel? Kion li faras, kion?
      </p>
      <p class="p">Kaj li demande, insiste rigardis Przyjemski'n.</p>
      <p class="p">La lasta levis la okulojn kaj respondis malrapide:</p>
      <p class="p">― Nenion, tute nenion!</p>
      <p class="p">Aŭdinte la konfirmon de sia praveco, Wygrycz kvietiĝis. Li levis sian 
         		longan flavan fingron.
      </p>
      <p class="p">― Tamen la princo estas kristano, li naskiĝis en tiu ĉi lando kaj 
         		havas ĉi tie bienojn...
      </p>
      <p class="p">Klaro, kiu sidis ĉe la fenestro kaj ornamis blankan kufon per pinto, 
         		levis la kapon kaj duonvoĉe interrompis la patron:
      </p>
      <p class="p">― Kara patro, ŝajnas al mi, ke ni ne devas tiel severe juĝi homojn 
         		tiel diferencajn de ni, tute diferencajn...
      </p>
      <p class="p">― Diferencajn? Kial diferencajn? Ĉu vi perdis la saĝon? La sama Dio 
         		kreis ilin, la sama tero nin portas... ni ĉiuj pekas, suferas kaj mortas...
         		Jen estas granda, plena egaleco...
      </p>
      <p class="p">― Vi estas prava, sinjoro... ― konsentis Przyjemski ― vi diris 
         		profundan veron... Erari, suferi kaj morti ĉiuj devas kaj ĉi tio estas 
         		granda egaleco... sed mi estus tre danka al fraŭlino Klaro, se ŝi 
         		daŭrigus la defendon de mia amiko.
      </p>
      <p class="p">Li rigardis ŝin per tiel radiantaj okuloj, ke ŝi ridetante, tute 
         		libere finis:
      </p>
      <p class="p">― Ŝajnas al mi, ke la personoj tiel riĉaj, tiel multepovaj, kiel la 
         		princo, vivantaj tute alie ol ni, havas aliajn opiniojn, bezonojn kaj 
         		kutimojn; tio, kion ni scias bone, estas ne konata de ili; tio, kio 
         		estas por ni devo, al ili ŝajnas superflua, aŭ tro malfacila. Eble la 
         		princo estas tre bona, sed ne scias vivi, kiel li devus laŭ nia opinio... 
         		Eble la homoj seniluziigis lin aŭ malbonigis, flatante kaj ŝajnigante 
         		diversajn aferojn pro profitemo...
      </p>
      <p class="p">La vizaĝo de Przyjemski fariĝis pli kaj pli ravoplena; li rigardis la 
         		knabinon, kiel ĉielarkon. Wygrycz, kontraŭe, aŭskultis la filinon 
         		malpacience. Kiam ŝi finis, li levis la ŝultrojn:
      </p>
      <p class="p">― Virina rezonado, sinjoro! La virinoj ĉion scias klarigi: „Ĉi tio 
         		kaj tio, tiel kaj alie!“ Kutiminte dozi la kaĉon, ili ĉie vidas 
         		kaĉerojn. Mi komprenas nur unu leĝon kaj juĝon: aŭ reĝo aŭ vagulo! Aŭ la 
         		homo obeas la dian leĝon, servas al sia proksimulo kaj al ĉiu bona 
         		afero, aŭ li ne faras tion. En la unua okazo, eĉ se li estas pekulo, li 
         		ion valoras; en la dua li ne valoras eĉ la ŝnuron por lin pendigi... Mi 
         		finis.
      </p>
      <p class="p">Przyjemski respondis post momento:</p>
      <p class="p">― Via juĝo estas severa kaj absoluta, sed fraŭlino Klaro stariĝis 
         		inter ni, kiel anĝelo dolĉa kaj paciga, ĉar ŝi estas anĝelo.
      </p>
      <p class="p">Kaj tuj, lasinte al neniu tempon por respondo, li demandis 
         		Wygrycz'on.
      </p>
      <p class="p">― Ĉu vi ĉiam plenumis la nunan oficon, aŭ eble, kiel ŝajnas al mi, vi 
         		havis alian okupon?
      </p>
      <p class="p">Wygrycz faris maldolĉan grimacon.</p>
      <p class="p">― Ĉiam, sinjoro, ĉiam, de mia dekoka jaro mi laboras en oficejoj. Mi 
         		estas filo de metiisto, mia patro posedis ĉi tie dometon, kie li 
         		laboris. Li edukis min en lernejo, mi finis kvinklasan kurson kaj 
         		fariĝis oficisto. Sed kial vi demandas min pri ĉi tio?
      </p>
      <p class="p">Przyjemski pripensis momenton kaj diris kun delikata saluto:</p>
      <p class="p">― Mi malkaŝe konfesos al vi, ke mi trovis pensojn kaj parolmanieron... 
         		pli altajn...
      </p>
      <p class="p">― Ol vi esperis! ― finis Wygrycz kun ironia rideto. ― Supozeble en la 
         		domo de via estro kaj amiko vi ne ofte renkontis malriĉajn homojn. La 
         		malriĉeco, sinjoro, ne ĉiam estas sinonimo de malsaĝeco... Ha, ha, ha!...
      </p>
      <p class="p">Wygrycz ŝajnigis sarkasman ridon, sed oni povis rimarki, ke la opinio 
         		de la gasto flatis kaj ĝojigis lin.
      </p>
      <p class="p">― Tamen, ― li daŭrigis, ― koncerne min, en mia vivo ekzistis favoraj 
         		cirkonstancoj. Mi edziĝis kun virino instruita kaj plej bona, plej bona! 
         		Ŝi estis instruistino, kiam ni ekamis unu la alian. Ŝi elektis min, 
         		kvankam ŝi povis edziniĝi kun pli riĉa homo. Sed ŝi ne bedaŭris tion. Ni 
         		estis feliĉaj. Ŝi estis pli instruita ol mi, sed mi estis sufiĉe 
         		prudenta por profiti ŝian spiritan superecon. Post la ofica laboro, dum 
         		la liberaj horoj ni legis kune, aŭ ŝi ludis por mi fortepianon, ĉar ŝi 
         		havis muzikan talenton... Mi posedas, sinjoro, bonajn, sanktajn 
         		rememoraĵojn de mia vivo, kaj en la alia mondo min atendas mia 
         		sanktulino, kun kiu mi dezirus ree esti kiel eble plej baldaŭ, se ŝi ne 
         		estus lasinta al mi la infanojn. Nur por ili mi vivas. Mi ŝuldas multon, 
         		sinjoro, al ĉi tiu virino, kun kiu mi vivis kune dudek tri jarojn kiel 
         		dudek tri tagojn... Ankaŭ ŝi, sur sia morta lito, tute konscia, dankis 
         		min, antaŭ ol ŝi spiris la lastan spiron... Ni disiĝis en paco kaj amo, 
         		same ni renkontos unu la alian antaŭ Dio...
      </p>
      <p class="p">Per la fino de sia osta fingro li viŝis la malsekajn palpebrojn kaj 
         		eksilentis.
      </p>
      <p class="p">Przyjemski ankaŭ silentis, mallevinte la kapon. Post momento li diris 
         		medite:
      </p>
      <p class="p">― Ekzistas do sur la tero tiaj poemoj ― tiaj unuiĝoj kaj rememoraĵoj...</p>
      <p class="p">Wygrycz kuntiris ironie la lipojn.</p>
      <p class="p">― Se vi ne scias tion de via propra sperto, se vi eĉ ne vidis tiajn 
         		poemojn, tiam... pardonu mian malkaŝemon: vi estas tre kompatinda...
      </p>
      <p class="p">Przyjemski levis la kapon per subita movo kaj ekrigardis la oficiston 
         		kun mirego, kiu tuj malaperis.
      </p>
      <p class="p">― Jes, jes... ― li diris, ― malriĉeco kaj riĉeco havas tute malsaman 
         		signifon... tute malsaman...
      </p>
      <p class="p">Li turnis sin al Klaro, kliniĝinta al la muslino kuŝanta sur ŝiaj 
         		genuoj.
      </p>
      <p class="p">― Mi ankoraŭ ne redonas al vi la libron, kiun vi pruntis al mi, mi eĉ 
         		petas alian de la sama speco, se vi posedas ian...
      </p>
      <p class="p">― Ĉu vi deziras poezion? ― ŝi demandis, levante la kapon.</p>
      <p class="p">― Jes, ĉar mi konas ĝin malmulte kaj supraĵe...</p>
      <p class="p">Wygrycz intermetis:</p>
      <p class="p">― Mia edzino lasis al la filinoj malgrandan bibliotekon, kiu enhavas 
         		ankaŭ verkojn de poezio.
      </p>
      <p class="p">Kaj li aldonis afable:</p>
      <p class="p">― Klaro, montru al la sinjoro nian bibliotekon, eble li elektos ion...</p>
      <p class="p">― Ĝi estas en mia ĉambro ― diris Klaro leviĝante.</p>
      <p class="p">Dio! ĉu eblas nomi ĉambro ĉi tiun kaĝeton? Ree verda kameno, unu 
         		fenestro, du dikaj traboj super la kapo, lito, tablo, du seĝoj kaj ruĝa 
         		ŝranko vitrita! Kia ĉambro, tia biblioteko. Kelke da bretoj, ducent 
         		volumoj en grizaj, malnovaj bindaĵoj. Przyjemski staris tuj malantaŭ 
         		Klaro, kiu tuŝante ĉiun libron per la fingro, diris la nomon de la 
         		aŭtoro kaj titolon de la verko.
      </p>
      <p class="p">― „En Svisujo.“ Ĉu vi deziras ĝin?</p>
      <p class="p">― Bone. Kiom da fojoj mi estis en tiu lando!... Mi konas la poemon; 
         		ŝajnas al mi, ke mi ĝin konas, sed eble ne...
      </p>
      <p class="p">Kiam ŝi etendis al li la libron en eluzita bindaĵo, kredeble legitan 
         		multe, multe da fojoj, li momenton tenis ŝian manon en sia kaj flustris:
      </p>
      <p class="p">― Dankon, ke vi defendis mian amikon... Dankon, ke vi ekzistas...</p>
      <p class="p">Ili revenis en la manĝoĉambron. Przyjemski ekstaris kun la ĉapelo en 
         		la mano antaŭ la oficisto. Ŝajnis, ke li volas diri ion, sed li 
         		ŝanceliĝas kaj pripensas.
      </p>
      <p class="p">― Mi dezirus ― li diris post momento, ― demandi kaj peti vin pri io 
         		kaj mi anticipe petas vian pardonon, se mi ― estas maldiskreta...
      </p>
      <p class="p">― Mi petas vin ― diris Wygrycz, ― parolu malkaŝe. Ni ja estas 
         		najbaroj, kaj se mi povas esti utila al vi...
      </p>
      <p class="p">― Kontraŭe ― interrompis Przyjemski, ― mi volis proponi al vi miajn 
         		servojn...
      </p>
      <p class="p">Li apogis pli forte la manon al la tablo kaj daŭrigis per pli mola, 
         		velura voĉo:
      </p>
      <p class="p">― Jena estas la afero: vi ne fartas bone, vi havas du junajn 
         		infanojn, kiuj bezonas ankoraŭ multon, multon, kaj viaj rimedoj por 
         		ekzistado estas iom... nesufiĉaj. Aliflanke mi havas influon, grandan 
         		influon al princo Oskaro, tre multepova, tre riĉa homo... Mi estas certa, 
         		ke kiam mi klarigos al li la aferon, la princo volonte, plezure faros 
         		por vi ĉion eblan... Li povos faciligi la edukadon de ĉi tiu juna knabo 
         		kaj zorgi pri lia estonteco... En siaj bienoj li facile trovos por vi 
         		oficon, malpli lacigan ol la via kaj pli profitan... Se vi permesus al mi 
         		paroli pri ĉi tio kun la princo...
      </p>
      <p class="p">Li klinis la kapon, li atendis. Wygrycz aŭskultis en la komenco 
         		scivole, poste li mallevis la kapon. Kiam Przyjemski ĉesis paroli, li 
         		levis la okulojn, ektusetis kaj respondis:
      </p>
      <p class="p">― Mi tre dankas vin por viaj bonaj intencoj, sed mi ne volas profiti 
         		la favoron de la princo... ne, mi ne volas...
      </p>
      <p class="p">― Kial? ― Przyjemski demandis.</p>
      <p class="p">― Ĉar oni devas kutimi akcepti favorojn de multepovuloj...</p>
      <p class="p">Mi ne kutimis. Ĉu mia ofico estis profita, ĉu ne profita, mi ĉiam 
         		estis mia servisto kaj mia estro.
      </p>
      <p class="p">Przyjemski levis la kapon. Kolera flamo ekbrilis en liaj bluaj 
         		okuloj. Li komencis paroli, pli forte ol ordinare skandante la vortojn:	
      </p>
      <p class="p">― Vi vidas!... Vi mem vidas!... Vi riproĉas al la princo, ke li estas 
         		senutila por la aliaj, kaj kiam aperas okazo esti utila, oni ne akceptas 
         		liajn servojn...
      </p>
      <p class="p">― Certe, sinjoro, certe! ― respondis Wygrycz, kies okuloj ankaŭ 
         		brilis. ― Se mi scius, ke la princo helpas min kiel frato fraton, kiel 
         		homo pli favorata de Dio alian malpli favoratan sed egalan al li, mi 
         		akceptus, sendube mi akceptus kaj estus danka... Sed la princo ĵetus al 
         		mi sian bonfaron kiel oston al hundo kaj mi, kvankam ne riĉa, mi ne 
         		levas la ostojn de la tero...
      </p>
      <p class="p">Delikata ruĝo aperis sur la vangoj de Przyjemski.</p>
      <p class="p">― Tio estas antaŭjuĝo ― li diris, ― fanatismo... la princo ne estas 
         		tia, kia vi lin opinias...
      </p>
      <p class="p">Wygrycz ree disetendis la manojn.</p>
      <p class="p">― Mi ne scias, sinjoro, mi ne scias! Neniu ĉi tie povas tion scii, 
         		ĉar neniu konas la princon!
      </p>
      <p class="p">― Ĉi tio estas la kerno de nia disputo ― konkludis Przyjemski kaj 
         		etendis al la maljunulo sian blankan, longan manon.
      </p>
      <p class="p">― Mi petas vian permeson iam reveni...</p>
      <p class="p">― Mi petas, mi petas vin ― konsentis tre afable Wygrycz.</p>
      <p class="p">― Ĉu vi intencas longe resti ĉi tie kun la princo?</p>
      <p class="p">― Ne longe. Ni baldaŭ forveturos en la bienojn de la princo, sed ni 
         		eble revenos kaj pasigos ĉi tie la tutan vintron...
      </p>
      <p class="p">Dirante la lastajn vortojn, li rigardis Klaron; ŝiaj okuloj estis 
         		turnitaj ne al li, sed al la patro. Tuj kiam la pordo fermiĝis post la 
         		gasto, ŝi ĵetis sin al la kolo de la maljunulo.
      </p>
      <p class="p">― Paĉjo mia amata, mia kara, mia ora, kiel bone vi faris!</p>
      <p class="p">Ŝi kisis liajn manojn kaj vangojn. Wygrycz turnis for la kapon, 
         		grimacante.
      </p>
      <p class="p">― Sufiĉe... donu al mi la noktan surtuton kaj la pantoflojn. Mi 
         		kuŝiĝos... la vizito lacigis min...
      </p>
      <p class="p">Klaro kuris por la postulitaj aferoj kaj en la pordo ŝi aŭdis la 
         		akran voĉon de la fratino:
      </p>
      <p class="p">― Vi scias paĉjo, ke sinjoro Przyjemski enamiĝis? Ĉu vi rimarkis, 
         		kiamaniere li diris: „Ĉar fraŭlino Klaro estas anĝelo“ Kaj kiel li ŝin 
         		rigardis!
      </p>
      <p class="p">― En via aĝo oni ne konkludas pri tiaj aferoj... ― diris severe la 
         		patro...
      </p>
      <p class="p">― Mi ne estas plu infano ― respondis fiere Franjo, ― kaj se Klaro 
         		amindumas junajn virojn, mi povas almenaŭ scii, ke ŝi faras tion...
      </p>
      <p class="p">Klaro donis al la patro la surtuton per tremantaj manoj.</p>
      <p class="p">Wygrycz sin turnis al Franjo:</p>
      <p class="p">― Haltigu vian langon kaj ĉesu turmenti vian fratinon. Petu Dion, ke 
         		vi ŝin similu. Prava estis la sinjoro, kiam li nomis ŝin anĝelo.
      </p>
      <p class="p">Li eliris, frapante per la pantofloj.</p>
      <p class="p">Franjo metis tukon sur la kapon kaj kuris en la kudrejon. Klaro 
         		alvokis la fraton.
      </p>
      <p class="p">― Alportu la kajeron, ni ripetos vian aritmetikan lecionon.</p>
      <p class="p">La knabo, bela kaj rondvanga, kun vivplenaj okuloj, ĉirkaŭprenis ŝin 
         		kaj komencis kolerete:
      </p>
      <p class="p">― Malbona estas Franjo! Ŝi ĉiam incitetas kaj ĉikanas vin!</p>
      <p class="p">Klaro, karesante la frunton kaj la harojn de la knabo, respondis:</p>
      <p class="p">― Ne diru tion, ŝi havas bonan koron kaj amas nin ĉiujn; ŝi nur estas 
         		tro viva, ni devas pardoni tion al ŝi...
      </p>
      <p class="p">Premante ŝin en siaj brakoj, la knabo daŭrigis:</p>
      <p class="p">― Vi estas pli bona, pli bona... vi estas patrinjo de mi, de Franjo, 
         		de paĉjo, de ni ĉiuj!...
      </p>
      <p class="p">Klaro ekridetis kaj dufoje kisis la ruĝvangan knabon.</p>
      <hr>
      <div class="footer"><a href="iv.html">Ĉaptiro IV&nbsp;&gt;&gt;</a></div>
   </body>
</html>