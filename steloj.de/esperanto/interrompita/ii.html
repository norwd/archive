<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro II</title>
   </head>
   <body background="../bld/papero.jpg">
      <div class="header"><span class="header_left"><a href="i.html">&lt;&lt;&nbsp;Ĉapitro I</a></span><span class="header_center"> <a href="index.html">Eliza Orzeszko:
               La Interromita Kanto</a></span></div>
      <hr>
      <h3 class="head">Ĉapitro II</h3>
      <p class="first_p">Longe antaŭ la tagmezo, Julio Przyjemski, sidante sur benko en la parko 
         		kun la libro en la mano, rigardis ofte la dometon, staranta en la 
         		fazeola verdaĵo meze de la najbara ĝardeno. La malalta krado kaj la 
         		disiĝo de la arbaj branĉoj permesis vidi klare ĉion, kio okazas ĉirkaŭ 
         		la dometo.
      </p>
      <p class="p">Unue li ekvidis viron altan, maldikan, kun griziĝantaj haroj, kiu 
         		iris sur la balkonon, en eluzita palto, en ĉapo kun steleto, kun 
         		malgranda paperujo sub la brako. Post li kuris Klaro kaj, metinte ambaŭ 
         		manojn sur liajn ŝultrojn, parolis kun li, proksimigis sian frunton por 
         		kiso kaj revenis internen. La maldika, griza viro ekiris malrapide al la 
         		pordeto de la ĉirkaŭbaro. Li ankoraŭ ne trairis la duonon de la vojo, 
         		kiam haltigis lin laŭta vokado el la domo:
      </p>
      <p class="p">― Paĉjo, paĉjo!</p>
      <p class="p">Knabineto en mallonga vesto, en blua tuko sur la kapo, alkroĉiĝis al 
         		lia brako kaj kune ili eliris el la ĝardeno. Przyjemski ridetis.
      </p>
      <p class="p">― La paĉjo iras en la oficejon, la fratineto en la kudrejon... 
         		Benedikto estas lertulo!... Hieraŭ mi diris al li: „Eksciu!“ ― kaj hodiaŭ 
         		matene li jam sciis ĉion. Tridek rubloj monate... ĝi estas mizero. 
         		Kompreneble. La idilioj ja ekzistas por malsataj poemamantoj. Ŝi manĝas 
         		nigran panon kaj... portas poemojn en la korbo.
      </p>
      <p class="p">Li rigardis la libron, kiun li havis en la mano. Ĝi ne estis La 
         		<em>Rochefoucauld</em>, sed la malnova libro en eluzita bindaĵo, kiun li pruntis 
         		hieraŭ de Klaro. Jen ree kelkaj versoj signitaj per krajono. Ni legu:
         		
      </p>
      <p align="center" class="stanza"><span class="l">Malmultaj nubetoj sur ĉielo grandioza, </span><br><span class="l">Blua supre alte, okcidente roza... </span><br></p>
      <p class="p">Li medite levis la okulojn.</p>
      <p class="p">― Antaŭ multaj, multaj jaroj mi legis ĉi tion, mi estis tiam ankoraŭ 
         		infano. Bela poemo! Precipe ĉi tie, sub ĉi tiuj arboj ĝi estas tre 
         		konforma legaĵo... Mi ne redonos al ŝi la libron hodiaŭ kaj mi tralegos 
         		ĝin de la komenco ĝis la fino... Mi tre volus scii, kion ŝi faras en ĉi 
         		tiu momento, malantaŭ la fazeola verdaĵo?
      </p>
      <p class="p">Li tuj tion eksciis. Klaro aperis sur la balkoneto, portante ion 
         		pezan en la disetenditaj manoj. Przyjemski kliniĝis antaŭen por pli bone 
         		vidi kaj konstatis, ke la juna knabino, kun la manikoj falditaj ĝis la 
         		kubutoj, portis kuveton plenan de malpura akvo, kiun ŝi elverŝis 
         		malproksime de la domo, malantaŭ la branĉoriĉa pomarbo kaj ribaj 
         		arbetoj. Kiam ŝi reiris kun malplena kuveto, li rimarkis, ke ŝia vesto 
         		estis kovrita per tola antaŭtuko.
      </p>
      <p class="p">― Nedubeble ŝi lavas la tolaĵon, ŝi ja portas la kuveton. Ŝi, tiel 
         		delikata kaj inteligenta... Kiel ŝi parolis hieraŭ pri Sankta Virgulino... 
         		tre bele... tre bele!
      </p>
      <p class="p">Li legis, meditis, foriris, revenis, foriris por kelkaj horoj kaj 
         		post tagmezo li ree estis en la parko preskaŭ en la sama horo, en kiu li 
         		hieraŭ renkontis Klaron.
      </p>
      <p class="p">Li sidiĝis sur la benko kun la sama libro en la malnova bindaĵo kaj 
         		ĉiumomente levis la okulojn, rigardante la najbaran ĝardenon. Fine li 
         		kliniĝis rapide antaŭen por pli bone vidi tra la branĉoj.
      </p>
      <p class="p">Du personoj venis sur la balkonon. Unu estis maljunulino en nigra 
         		vesto, kun nigra tuko sur la tute grizaj haroj; la alia, Klaro, en vesto 
         		kiel por iri en la urbon, en malhela manteleto kaj pajla ĉapelo, 
         		ornamita per rubando. Ili malsupreniris de la balkono, rapide trairis la 
         		ĝardenon kaj malaperis malantaŭ la ĉirkaŭbaro.
      </p>
      <p class="p">― Basta! ― diris Przyjemski kun rideto, ― ŝi foriris kaj ne venos plu 
         		ĉi tien. Mi fortimigis la birdeton. Domaĝe estas, ĉar ŝi estas ĉarma!...
      </p>
      <p class="p">Li fermis nerve la libron kaj iris al la palaco; la sulko 
         		pliprofundiĝis sur lia frunto.
      </p>
      <p class="p">Klaro de la frua mateno meditis: ĉu iri, aŭ ne iri? Preparante la 
         		matenmanĝon por la patro kaj infanoj, reordigante la loĝejon, kuirante 
         		la tagmanĝon, lavante sian antaŭtukon, ĉiumomente ŝi demandis sin: ĉu 
         		iri, aŭ ne iri en la siringan laŭbon, kie sinjoro Przyjemski tuj aperos 
         		trans la krado. Ŝi ne povis labori kiel ordinare, ĉar ĉiumomente ŝi 
         		pensis pri la hieraŭa renkonto.
      </p>
      <p class="p">Stranga okazo! Renkonti homon fremdan, tiel longe paroli kun li, eĉ 
         		prunti al li libron! Mi neniam aŭdis iun tiel belege legantan. Kiel ĉarma 
         		li estas! Stranga estas la sulko sur lia frunto, tiel profunda, kaj sub 
         		ĝi la okuloj tiel bluaj, tiel bluaj, jen maltimaj kaj ridantaj, jen 
         		malĝojaj! Kiel ĉarma li estas! Unufoje li tiamaniere ekrigardis min, ke 
         		mi estis forkuronta... Mi sentis min kvazaŭ ofendita de li, sed poste li 
         		komencis rakonti pri la princo tiel interesajn aferojn... Kiel ĉarma li 
         		estas. Kiel li diris: „Oni devas nenion aldoni al vi, nenion depreni!“ 
         		Kiel ĉarma li estas.
      </p>
      <p class="p">La flamo de la fajrujo kovris ŝian vizaĝon per varmega purpuro; ŝi 
         		ofte stariĝis antaŭ la malfermita fenestro, tra kiu la vento karesis 
         		ŝiajn vangojn. Ju pli proksima estis la tempo, kiam ŝi ordinare iris en 
         		la laŭbon, des pli granda iĝis ŝia maltrankvileco. Fininte ĉion, ŝi 
         		demetis la antaŭtukon, prenis el la ŝranko la korbon kun la laboraĵo kaj 
         		demandis sin lastfoje: ĉu iri, aŭ ne iri?
      </p>
      <p class="p">Rigardinte la korbon, ŝi rememoris la pruntedonitan libron.</p>
      <p class="p">Ĉu ŝi ne devas iri por repreni la libron? Kompreneble; kion alie 
         		farus la nova najbaro? Li devus resendi ĝin, tio estus embarasa por li.
      </p>
      <p class="p">Ŝi do iros.</p>
      <p class="p">La laŭbo apartenas al ŝi, ŝi havas la rajton sidadi tie, kaj la 
         		sinjoro povas veni, aŭ ne veni, ― tio estas por ŝi indiferenta!
      </p>
      <p class="p">Kiel ĉarma li estas! Se ŝi ree parolus iom kun li, kial tio estus ne 
         		konvena?
      </p>
      <p class="p">La decido tiel ĝojigis ŝin; ke kurante al la pordo, ŝi kantis:</p>
      <p class="p">― La, la, la! la, la, la!</p>
      <p class="p">Sed antaŭ ol ŝi venis al la pordo, en ĝi aperis maljunulino, dikkorpa 
         		kaj peza, en nigra vesto. Ŝia vizaĝo estis rondforma kaj ankoraŭ freŝa, 
         		ŝiaj arĝentaj haroj estis kovritaj per nigra lana tuko.
      </p>
      <p class="p">Klaro ĝoje kisis ŝian manon en lana duonganto.</p>
      <p class="p">― Sidiĝu, kara sinjorino... ― ŝi invitis.</p>
      <p class="p">― Mi ne havas tempon ― respondis la maljunulino malfacile spiregante, 
         		dum ŝi pene tiris ion el sia poŝo. Fine aperis el ĝi du ruĝaj pomoj kaj 
         		manpleno da bombonoj.
      </p>
      <p class="p">― La pomoj por la paĉjo, la bombonoj por la infanoj, ― ŝi diris, 
         		metante sur la tablon la alportitajn donacojn.
      </p>
      <p class="p">Ŝiaj grandaj bluaj okuloj ridis sub la grizaj brovoj kaj bonkora 
         		rideto ornamis ŝiajn dikajn lipojn. Klaro ree kisis ŝian manon.
      </p>
      <p class="p">― Kial vi ne volas sidiĝi?</p>
      <p class="p">― Mi rapidas, mi venis peti, ke vi iru kun mi. Vi estas nun libera 
         		kaj povas akompani min en la butikojn. Mi devas aĉeti novajn ŝuojn; 
         		rigardu la miajn...
      </p>
      <p class="p">Ŝi iom levis la nigran jupon kaj montris al Klaro grandan, platan 
         		piedon, en blanka ŝtrumpo kaj eluzita ŝuo.
      </p>
      <p class="p">― Sen vi mi ne aĉetos. Oni trompos min, vendos Dio scias kian 
         		sentaŭgaĵon, mi vane elspezos mian monon. Mi bezonas ankaŭ garnaĵon por 
         		miaj kufoj, ili jam estas tute ĉifitaj. Sen vi mi nenion aĉetos. Vian 
         		mantelon, rapide, kaj ni iru!
      </p>
      <p class="p">Klaro aŭskultis ŝin, mallevinte la kapon. Ŝi tre malĝojiĝis, sed tuj 
         		ŝi levis la okulojn kaj diris:
      </p>
      <p class="p">― Bone, mi iras, mi prenos nur mian mantelon kaj ĉapelon.</p>
      <p class="p">Post momento ili forlasis la loĝejon. Klaro ŝlosis la pordon kaj 
         		metis la ŝlosilon en la poŝon de sia vesto. La patro havis ankaŭ 
         		ŝlosilon. Kiam ili iris tra la ĝardeno, la maljunulino diris:
      </p>
      <p class="p">― Ni ŝanĝos la monon en la magazenoj kaj mi donos al vi por la 
         		lernejpago de Staĉjo. Oni jam devas pagi?
      </p>
      <p class="p">― Mi dankas vin, sinjorino ― flustris Klaro. ― Sen via helpo, ĉu ni 
         		povus eduki Staĉjon en la gimnazio?...
      </p>
      <p class="p">― Ne parolu pri tio. Oni devas helpi unu la alian. Ĉu vi ornamos 
         		miajn kufojn per la nova garnaĵo, diru?
      </p>
      <p class="p">― Kun plej granda plezuro!</p>
      <p class="p">Ĉe la pordo de la ĉirkaŭbaro Klaro rigardis malantaŭen al la siringa 
         		laŭbo, apogita al la altaj branĉoriĉaj arboj.
      </p>
      <p class="p">― Adiaŭ! ― ŝi pensis kaj subite sentis sin tre malfeliĉa.</p>
      <p class="p">Aĉetinte ĉion necesan por la maljuna amikino kaj bonfarantino, Klaro 
         		rapidis hejmen. En la pordo de la ĝardeno ŝi renkontis unu el la 
         		amikinoj, pri kiuj ŝi hieraŭ rakontis al Przyjemski kaj kiuj 
         		seniluziigis ŝin.
      </p>
      <p class="p">Ŝi tiam ploris iom, sed ne koleris kontraŭ la knabino, kiu ŝajnigante 
         		amikecon, priridis ŝin kun siaj konatoj, nomante ŝin lavistino, 
         		malpurulino k. t. p.
      </p>
      <p class="p">La intimeco ĉesis, sed Klaro pardonis ŝin kaj de tempo al tempo ili 
         		kunvenis unu kun la alia.
      </p>
      <p class="p">La blondulino, freŝa kaj rozkolora kiel printempo, en eleganta vesto, 
         		en belega ĉapelo, ornamita per floroj, ĉirkaŭprenis ŝin kaj kisis.
      </p>
      <p class="p">La kisoj malagrable impresis Klaron, ĉar ŝi sciis, ke ili estas 
         		falsaj, sed ŝi afable akceptis ilin.
      </p>
      <p class="p">Paŭlino ĵus venis kaj, trovinte la pordon fermita, estis forironta.
         		
      </p>
      <p class="p">Invitite de Klaro resti, ŝi respondis, ke ŝi ne havas tempon, ke ŝi 
         		venis nur por unu momento, ĉar post unu horo ŝi faros eksterurban 
         		ekskurson kun multenombra societo. Ili iros arbaron, kunprenos manĝaĵon 
         		en korboj, amuziĝos tre bone.
      </p>
      <p class="p">Domaĝe estas, ke Klaro ne konas la societon, eble ŝi volus partopreni 
         		la ekskurson...
      </p>
      <p class="p">― Ho ne! ― interrompis ŝin Klaro, rigardante la helan kaj elegantan 
         		tualeton de sia samaĝulino, ― mi ne povas forlasi la domon por tiel 
         		longe.
      </p>
      <p class="p">― Kaj la patro?</p>
      <p class="p">― La patro dormas post la tagmanĝo kaj mi helpas Staĉjon en liaj 
         		lernekzercoj.
      </p>
      <p class="p">Klaro tre dezirus adiaŭi la amikinon, sed ne trovas pretekston. 
         		Paŭlino rakontas, ke ŝi pasigis la hieraŭan tagon en la najbaraĵo, ĉe la 
         		intendanto de la princa palaco. Ŝia panjo estas amikino de la edzino de 
         		la intendanto.
      </p>
      <p class="p">― Mi ĉiam konsilis al vi koniĝi kun familio Perkowski, ili loĝas tiel 
         		proksime... sed vi ne volis. Estis tre gaje hieraŭ, ni eĉ dancis iom, oni 
         		nur bedaŭris, ke sinjoro Przyjemski ne venis.
      </p>
      <p class="p">Klaro eksentis kvazaŭ baton en la brusto, sed ŝi tuj ekregis sian 
         		kortuŝiĝon. Paŭlino daŭrigis la babiladon:
      </p>
      <p class="p">― Princo Oskaro venis antaŭ kelkaj tagoj kun sia sekretario, Julio 
         		Przyjemski, granda favorato de la princo. Ĉe Perkowski sinjoro 
         		Przyjemski estis kelkaj fojoj pro negocaj aferoj; kompreneble li ja 
         		devis paroli kun la intendanto de la palaco. La geedzoj Perkowski 
         		invitis lin al la hieraŭa vespero kaj, ni diru la veron, ili eĉ aranĝis 
         		la vesperkunvenon por honori la sekretarion de la princo. Kaj li ne 
         		venis! Domaĝo estas, ĉar mi tre deziris vidi sinjoron Przyjemski! Oni 
         		diras, ke li estas juna nigraharulo, beleta kaj tre gaja...
      </p>
      <p class="p">― Nigraharulo! ― ripetis Klaro.</p>
      <p class="p">Sed Paŭlino devis rapidi kaj rakontinte ĉion plej gravan, adiaŭis 
         		Klaron per ĉirkaŭprenoj kaj kisoj.
      </p>
      <p class="p">― Vere, domaĝe estas, ke vi ĉiam restas hejme... Ĝis revido, ĝis 
         		revido! Mi devas tagmanĝi antaŭ la ekskurso!
      </p>
      <p class="p">Klaro, enirante hejmon, ripetis: „Nigraharulo?“ ― kaj ridis: Li tute 
         		ne estas nigrahara, sed malhele blonda. Gaja? Tute ne; kontraŭe, iom 
         		melankolia. Paŭlino, kiel ĉiam, babilas pri ĉio, eĉ se ŝi nenion scias. 
         		Iu diris al ŝi: gaja nigraharulo, kaj ŝi ripetas tion al ĉiuj...
      </p>
      <p class="p">Sendube gesinjoroj Perkowski invitis lin al la ekskurso, same kiel 
         		hieraŭ al la vesperkunveno, kaj li akompanos ilin. Kiu rifuzus?... Kiel 
         		gaje estos ekster la urbo, en arbaro! Mi dezirus esti kun ili.
      </p>
      <p class="p">Varmega estis, certe, la deziro, ĉar ŝi apogis ambaŭ kubutojn sur la 
         		malnova komodo kaj premis la manplatojn al la okuloj, plenaj de larmoj. 
         		Du minutoj pasis tiamaniere. Ekvidinte la patron, revenanta el la urbo, 
         		Klaro viŝis la okulojn kaj kuris renkonte al li.
      </p>
      <p class="p">Pasis la tago, finiĝis la vespero. En la dometo, kovrita de fazeoloj, 
         		la malgrandaj fenestroj estingiĝis; lumo brilis nur en la ĉambreto de 
         		Klaro.
      </p>
      <p class="p">Ŝi kudris ankoraŭ, sed post la deka horo ŝi lasis la laboraĵon sur la 
         		tablo, intencante baldaŭ reveni, kaj elkuris sur la balkoneton.
      </p>
      <p class="p">Allogis ŝin el la ĉambro la mallaŭtaj murmuretoj de la fazeolaj 
         		folioj, balancataj de la vento, kaj la steloj, kiuj briletis antaŭ ŝiaj 
         		fenestroj.
      </p>
      <p class="p">La balkono havis du ŝtupojn, truplenajn kaj ŝanceliĝantajn. Klaro 
         		eksidis sur unu el ili, apogis la mentonon sur la manplato kaj 
         		rigardadis la belan, kvietan vesperon. Regis plena silento. Neniu 
         		veturis en tiel malfrua horo sur la strato izola, preskaŭ eksterurba. De 
         		la centro de la urbo flugis malklara bruo, mutigata de la interspaco kaj 
         		unutona. La arboj grandeguloj en la princa parko jen skuiĝis, jen 
         		silentis senmovaj kaj staris, kvazaŭ nigra muro. La aŭgusta ĉielo estis 
         		plena de steloj, ― la nokta mallumo similis vesperan krepuskon, kaj oni 
         		povis distingi la konturojn eĉ de malproksimaj objektoj.
      </p>
      <p class="p">Klaro ekvidis la amatan laŭbon, la interrompon en la granda aleo de 
         		la parko kaj tra la interrompo, en la fundo de la perspektivo la murojn 
         		de la palaco same mallumajn, kiel la apudaj arboj. Sed sur la nigra fono 
         		brilis vico da lumoj, kiuj en la komenco ŝajnis al Klaro steloj, 
         		briletantaj malantaŭ la arboj, sed tuj ŝi rimarkis, ke tio estis 
         		lumigitaj fenestroj.
      </p>
      <p class="p">De kiam Klaro loĝis en la najbaraĵo de la palaco, lumo aperis la 
         		unuan fojon en la fenestroj. Tio estis tute natura, ĉar nun la posedanto 
         		estis tie.
      </p>
      <p class="p">Ĉu la princo estas tie sola malantaŭ la lumigitaj fenestroj, aŭ eble 
         		la sekretario estas kun li? Sendube li ofte, eble ĉiam akompanas la 
         		princon. Eble sinjoro Przyjemski ne revenis ankoraŭ de la ekskurso, kiun 
         		aranĝis gesinjoroj Perkowski. Eble la societo estas ankoraŭ en la 
         		arbaro. Ili ja ne bezonas rapidi. Belega estas la vetero kaj ĉiuj 
         		kredeble estas gajaj. Ili promenas en la arbaro, en kiu nun la filikoj 
         		estas tiel grandaj kaj la eriko floras...
      </p>
      <p class="p">Jam antaŭ kelkaj minutoj Klaro apogis la kubutojn sur la genuoj kaj 
         		kaŝis la vizaĝon en la manplatoj. Sidante tiamaniere, ŝi revis pri la 
         		apudurba arbaro, en kiu ŝi estis kelkfoje. Nun ŝi vidis ĝin tre klare 
         		kun ĉiuj detaloj: la verdan densejon, en kiu serpentas vojeto, ĉe ambaŭ 
         		flankoj maldikaj betuloj kun arĝenta ŝelo, lilikolora eriko, griza 
         		musko, folioriĉaj filikoj... Du personoj iras sur la vojeto: sinjoro 
         		Przyjemski kaj Paŭlinjo... Ili pasas flanko ĉe flanko kaj senĉese parolas 
         		unu kun la alia... Li rigardas ŝin per siaj bluaj okuloj sub la stranga 
         		sulko sur la frunto kaj diras: „Oni devas nenion aldoni al vi... nenion 
         		depreni.“
      </p>
      <p class="p">Ĉion tion, la arbaron kaj la paron, iranta en la arbaro, ŝi vidis sub 
         		la mallevitaj palpebroj klare, kvazaŭ en hela tago, sed nokto fariĝis en 
         		ŝia koro.
      </p>
      <p class="p">Subite ŝi ekaŭdis veluran voĉon, kiu tuj super ŝi skandis la 
         		silabojn:
      </p>
      <p class="p">― Bonan vesperon, fraŭlino!</p>
      <p class="p">Ne eble estas diri, kio en tiu momento estis pli forta en ŝi: la miro 
         		aŭ la ĝojo. Ĉion ŝi povis atendi, sed ne ekaŭdi ĉi tiun voĉon kaj ekvidi 
         		la homon, kiu staris nun antaŭ ŝi, la ĉapelo en la mallevita mano. 
         		Malgraŭ la krepusko ŝi rimarkis sur lia vizaĝo amikan kaj iom ŝerceman 
         		rideton.
      </p>
      <p class="p">― Mi promenis en la ĝardeno, mi ekvidis vin sur la balkono kaj mi ne 
         		povis kontraŭbatali la tenton diri al vi: „Bonan vesperon“ Bela 
         		vespero, ĉu ne vere? Precipe nun ĝi fariĝas tre bela. Pri kio vi tiel 
         		meditas?
      </p>
      <p class="p">En la komenco ŝi ne aŭdis, kion li diris, tiel forte batis ŝia koro. 
         		Post momento ŝi ankoraŭ ne sufiĉe rekonsciiĝis por respondi lian 
         		demandon.
      </p>
      <p class="p">Starante sur la ŝtupo de la balkono, ŝi montris al li per gesto la 
         		mallarĝan benkon.
      </p>
      <p class="p">― Sidiĝu, sinjoro, mi petas vin.</p>
      <p class="p">― Ĉu ne pli bone estos ĉi tie... sub la steloj.</p>
      <p class="p">Per la mano kun la ĉapelo li montris la ĉielon kaj eksidis sur la 
         		ŝtupo de la balkono, kiu ekŝanceliĝis sub lia pezo. Klaro ankaŭ sidiĝis 
         		iom pli malproksime. Baldaŭ ŝi retrovis sian maltimon kaj ĉeeston de 
         		spirito. La sento, kiu nun ekregis ŝin, estis grandega ĝojo, kiu sonis 
         		en ŝia voĉo, kiam ŝi demandis:
      </p>
      <p class="p">― Kiamaniere vi eniris en nian ĝardenon.</p>
      <p class="p">― Tra la pordeto de la ĉirkaŭbaro ― tute ordinara vojo.</p>
      <p class="p">― Mi neniam vidis ĝin malfermita: kaj mi tute forgesis pri ĝia 
         		ekzistado.
      </p>
      <p class="p">― La pordhokoj kaj la seruro estis rustiĝintaj kaj funkciis malbone, 
         		sed mi venkis la malfacilon... pri kio vi pensis?
      </p>
      <p class="p">Ŝia ordinara malkaŝemo kaj ŝia pli kaj pli granda ĝojo diktis al ŝi 
         		jenan respondon, kiun ŝi gaje diris:
      </p>
      <p class="p">― Mi demandis min, ĉu via societo jam revenis de la ekskurso aŭ estas 
         		revenanta...
      </p>
      <p class="p">Kun miro li levis la kapon.</p>
      <p class="p">― Kiu societo?.</p>
      <p class="p">― Gesinjoroj Perkowski kaj vi. Mia amikino rakontis al mi, ke ili 
         		invitis vin al bela eksterurba ekskurso... Sed kial vi ne ĉeestis ilian 
         		hieraŭan vesperkunvenon? Oni malpacience atendis vin.
      </p>
      <p class="p">Przyjemski longe nenion respondis, kaj kiam li komencis paroli, rido 
         		iom eksonis en lia voĉo.
      </p>
      <p class="p">― Mi estis nek en la vesperkunveno, nek en la ekskurso. Sed se vi 
         		permesos, ni parolos pri io alia kaj pli interesa, ol... gesinjoroj 
         		Perkowski. Mi tre dankas vin por la libro, kiun vi pruntis al mi, sed mi 
         		ankoraŭ ne redonas ĝin. Mi legos ĝin ankoraŭ kelke da tagoj. Belega 
         		poemo! Mi konis ĝin, sed nur supraĵe. Dank' al vi mi pli intime konatiĝos 
         		kun ĝi. Kaj nun, diru al mi, kiel vi pasigis la hodiaŭan tagon kaj ĉu ĝi 
         		ne ŝajnis al vi longa. Kion vi faris hodiaŭ?
      </p>
      <p class="p">― Kion mi faras ĉiutage; por kio rakonti pri tio!</p>
      <p class="p">― Tute kontraŭe; rakontu, mi tre, tre petas vin...</p>
      <p class="p">Ŝi gaje ekridis.</p>
      <p class="p">― Tre volonte, tre volonte mi ĝin rakontos. Mi reordigis la loĝejon, 
         		kuiris la tagmanĝon, lavis mian antaŭtukon, vizitis butikojn kun amikino...
         		Kion ankoraŭ? Mi helpis mian fraton en la lernado, verŝis teon, kudris...
      </p>
      <p class="p">Ŝi parolis senĝene, eĉ kun plezuro. Li demandis:</p>
      <p class="p">― Vi do nenion legis hodiaŭ?</p>
      <p class="p">― Mi legis iom, kiam la patro dormis ankoraŭ, kaj Staĉjo jam ellernis 
         		la lecionojn. Franjo okupiĝis pri la temaŝino, kaj mi iom legis. Mi 
         		ricevas librojn de sinjorino, kiu estis mia instruistino en la edukejo.
      </p>
      <p class="p">― Vi estis en edukejo?</p>
      <p class="p">Klaro rakontis, ke ŝia patrino, kiu estis instruistino, mem instruis 
         		ŝin ĝis la dekdujara aĝo. Poste ŝi sendis ŝin en edukejon, kie ŝi ne 
         		povis fini la kursojn, ĉar post la morto de sia patrino ŝi devis resti 
         		hejme pro la patro kaj la infanoj, ankoraŭ tute junaj tiam. Ŝi forlasis 
         		la edukejon tre ĉagrenita, sed nun ŝi tute, tute ne bedaŭras tion, ĉar 
         		ŝi konvinkiĝis, ke ŝi estas nepre necesa hejme, ke oni ne povas lasi la 
         		patron kaj la infanojn sen protektado.
      </p>
      <p class="p">― Tiel serioza! ― ekridetis Przyjemski.</p>
      <p class="p">― Serioza! ― ŝi ridis; ― tute ne! Mi scias mem,
         		kio mankas al mi... sed mi faras, kion mi povas...
      </p>
      <p class="p">― Por esti anĝelo gardanto ― finis li duonvoĉe.</p>
      <p class="p">Ĉi tiuj dolĉaj vortoj atingis ŝian koron; ŝi mallevis la kapon kaj 
         		eksilentis.
      </p>
      <p class="p">Sed lin la rekomenco de la interrompita interparolado tute ne 
         		embarasis. Iom kliniĝinte al ŝi, li demandis:
      </p>
      <p class="p">― Kiu estas la maljunulino, kun kiu vi hodiaŭ eliris?</p>
      <p class="p">― Kiel vi scias tion?</p>
      <p class="p">― Mi vidis vin de la aleo, kie mi sidis, tenante la libron en la mano 
         		kaj pensante pri vi.
      </p>
      <p class="p">La eta maljunulino estis sinjorino Dutkiewicz, vidvino de veterinaro 
         		kaj baptopatrino de la patrino de Klaro, ŝi estas tre estiminda persono, 
         		tre bona kaj komplezema, ilia vera amikino kaj bonfarantino, multfoje ŝi 
         		helpis ilin dum malfacilaj tempoj kaj nun ŝi pagas por la edukado de 
         		Staĉjo.
      </p>
      <p class="p">― Ŝi do estas riĉa persono? ― demandis Przyjemski.</p>
      <p class="p">― Jes, riĉa! ― fervore jesis Klaro; ― ŝi loĝas sola en tri ĉambroj, 
         		havas servantinon...
      </p>
      <p class="p">― Luksa vivo ― rimarkis li, kaj ŝi daŭrigis:</p>
      <p class="p">― Ŝia edzo havis grandajn enspezojn kaj lasis al ŝi grandan havon. Ŝi 
         		mem rakontis al mia patro, ke ŝi posedas kapitalon da dek kvin mil 
         		rubloj...
      </p>
      <p class="p">― Granda riĉaĵo, ― jesis Przyjemski.</p>
      <p class="p">― Tre granda, ― diris Klaro, ― sed ŝi bone uzas ĝin. Ŝi helpas nin, 
         		ŝi helpas multajn aliajn personojn...
      </p>
      <p class="p">― Kial ne?</p>
      <p class="p">― Jes; kaj tio estas granda feliĉo por ŝi; alie, sola, sen infanoj, 
         		ŝi havus nenian celon en la vivo.
      </p>
      <p class="p">Li interrompis Klaron:</p>
      <p class="p">― Sed ĉar ŝi posedas dek kvin milojn, grandan riĉaĵon, ŝi povas imiti 
         		Sanktan Virgulinon Parizan!
      </p>
      <p class="p">Li apogis la kubuton sur la supra ŝtupo, klinis la kapon kaj profunde 
         		ekmeditis. Klaro rimarkis kaj komprenis liajn sentojn. Ŝi eksilentis, ne 
         		kuraĝante plu paroli. Tio daŭris du, tri minutojn. Przyjemski rektiĝis 
         		kaj kun levita kapo rigardis la stelojn. En ilia lumo Klaro ekvidis, ke 
         		lia sulko inter la brovoj estis tre profunda. Post momento li diris 
         		mallaŭte:
      </p>
      <p class="p">― La steloj falas.</p>
      <p class="p">Klaro, ankaŭ mallaŭtigante senvole la voĉon, respondis:</p>
      <p class="p">― En aŭgusto ĉiam falas multe da steloj.</p>
      <p class="p">Kaj post momento ŝi aldonis:</p>
      <p class="p">― Oni diras, ke kiam stelo falas, oni devas antaŭ ĝia estingiĝo 
         		esprimi deziron kaj ĉi tiu deziro plenumiĝos... Jen sinjoro, ankoraŭ unu 
         		falis!... Kaj tie! Kaj tie! Ili falas, kvazaŭ pluvo.
      </p>
      <p class="p">Rigardante la ĉielon, de kiu tie ĉi kaj tie falis oraj fajreroj kaj 
         		tuj estingiĝis en la subĉiela krepusko, li diris malrapide:
      </p>
      <p class="p">― Esprimu do deziron... la steloj falas amase kaj vi sukcesos eldiri 
         		ĝin, antaŭ ol ĉiuj estingiĝos.
      </p>
      <p class="p">Klaro silentis; li turnis la kapon al ŝi. Ili sidis nun tiel proksime 
         		unu de la alia, ke ŝi vidis klare la brilon de liaj okuloj.
      </p>
      <p class="p">― Pri kio vi petus la falantan stelon?</p>
      <p class="p">Penante paroli libere, ŝi respondis:</p>
      <p class="p">― Mi estas terura egoistino. Se mi kredus, ke la falantaj steloj 
         		plenumas la homajn dezirojn, mi petus senĉese: resaniĝu la patro, lernu 
         		diligente la infanoj kaj estu bonaj!...
      </p>
      <p class="p">― Kaj por vi? ― li demandis.</p>
      <p class="p">Granda estis la miro de Klaro.</p>
      <p class="p">― Por mi? Mia peto esprimus ja ĝuste mian varmegan deziron... mi do 
         		petus tiamaniere por mi mem.
      </p>
      <p class="p">― Abomena egoismo! ― li diris ― sed ĉu efektive vi ne dezirus, ke la 
         		ora steleto sendu al vi iam... ian feliĉon grandan, senliman, kiu 
         		aliformigas la koron en flaman stelon, vivantan alte, alte super la 
         		tero?
      </p>
      <p class="p">Ŝi sentis, ke ŝia koro jam fariĝas flama stelo, kaj ĝuste tial ŝi 
         		respondis ŝerce:
      </p>
      <p class="p">― Se mi devus nepre peti pri io por mi mem, mi komunikus al la steloj 
         		mian deziron fari ekskurson kaj pasigi tutan duontagon en la arbaro. Mi 
         		adoras la arbaron.
      </p>
      <p class="p">Poste ŝi aldonis:</p>
      <p class="p">― Kaj pri kio vi petus la falantan stelon?</p>
      <p class="p">― Mi?</p>
      <p class="p">Li komencis paroli meditplena:</p>
      <p class="p">― Mi petus la oran stelon pri la kredo, ke ekzistas sur la tero koroj 
         		bonaj, puraj kaj fidelaj; mi petus la stelon, ke tia koro apartenu al mi...
      </p>
      <p class="p">Post mallonga silento li daŭrigis:</p>
      <p class="p">― Mi dirus: Hela stelo, helpu min forgesi la mallumajn sonĝojn, kiuj 
         		tiel ofte turmentis min...
      </p>
      <p class="p">Ŝi aŭskultis la voĉon, ŝi ensorbis la vortojn, plenajn de maldolĉa 
         		melankolio. Ĉarma estis la voĉo, malĝojaj la vortoj, nekompreneblaj sed 
         		timigaj...
      </p>
      <p class="p">Li ekstaris kaj diris, ŝanĝante la tonon:</p>
      <p class="p">― Ni promenu iom en la ĝardeno, mi petas vin.</p>
      <p class="p">Obeeme ŝi sekvis lin al la siringa laŭbo sur la herbo malseka de 
         		roso, inter du vicoj de ribaj arbustoj.
      </p>
      <p class="p">― Vi petus la falantan stelon pri sano por via patro... Ĉu li ne estas 
         		tute sana?
      </p>
      <p class="p">― Jes! jam delonge...</p>
      <p class="p">― Kiun malsanon li suferas?</p>
      <p class="p">― Brustan...</p>
      <p class="p">― Tio estas tre malĝoja; ĉu li kuracigas sin?...</p>
      <p class="p">― Antaŭ kelkaj jaroj li tion faris, sed nun li neniam venigas 
         		kuraciston. La kuracado kostas multe kaj malmulte efikas, kredeble pro 
         		lia malfacila kaj laciga ofica laboro. La plej grava afero estas 
         		konformiĝi al la higienaj postuloj: frue kuŝiĝi por la dormo, trinki 
         		lakton, manĝi multe da fruktoj.
      </p>
      <p class="p">Przyjemski diris:</p>
      <p class="p">― La lasta postulo estas facile plenumebla. Loĝante en sufiĉe granda 
         		ĝardeno apud alia ankoraŭ pli granda... En la princa ĝardeno estas 
         		bonegaj fruktoj...
      </p>
      <p class="p">Klaro ekridetis en la krepusko. Stranga homo! Ŝia patro bezonas 
         		fruktojn; la ĝardeno de la princo posedas multe da ili... sed kia estas 
         		la rilato de ĉi tiuj du faktoj?
      </p>
      <p class="p">Li silente rigardis ŝin, kvazaŭ atendante ion. Poste li komencis 
         		paroli per indiferenta tono:
      </p>
      <p class="p">― Hodiaŭ mi vizitis kun la princo la persikejon, ananasejon, 
         		varmigejon, kiuj estas plenaj de bonaj fruktoj, kaj la princo diris al 
         		mi, ke mi sendu la superfluon al gesinjoroj Perkowski kaj al ĉiuj miaj 
         		konatoj en la urbo...
      </p>
      <p class="p">Ree li ĉesis paroli kaj rigardis ŝin.</p>
      <p class="p">Ŝi diris:</p>
      <p class="p">― La princo estas tre afabla homo.</p>
      <p class="p">Kaj tuj ŝi montris la palacon.</p>
      <p class="p">― Kiel bela estas nun la palaco kun la lumigitaj fenestroj!</p>
      <p class="p">Hodiaŭ vespere, kiam mi turnis la unuan fojon la okulojn al la 
         		palaco, la fenestroj ŝajnis al mi steloj, brilantaj tra la foliaĵo.
      </p>
      <p class="p">Ili staris ĉe la krado, apud la laŭbo. En la kvieta aero delikate 
         		murmuris la arboj, kaj poste, kvazaŭ respondante la akordon de la 
         		naturo, muziko eksonis de la palaco, de la lumigitaj fenestroj. Iu 
         		ekludis kelke da akordoj sur la fortepiano kaj tuj interrompis.
      </p>
      <p class="p">― Ĉu iu ludas en la palaco? ― flustris Klaro.</p>
      <p class="p">Przyjemski respondis:</p>
      <p class="p">― La princo. Li tre amas muzikon kaj ni ofte ludas kune.</p>
      <p class="p">― Ĉu vi ankaŭ ludas?</p>
      <p class="p">― Violonĉelon; li akompanas fortepiane kaj reciproke. Ĉu vi amas la 
         		muzikon?
      </p>
      <p class="p">En la palaco ree eksonis la akordoj kaj ĉi foje daŭris pli longe, 
         		kuniĝante kun la murmuro de la arboj. Baldaŭ ĉesis la muziko de la 
         		naturo, sed la fortepiano daŭrigis la kanton.
      </p>
      <p class="p">― Mi ne povas aŭskulti muzikon sen kortuŝiĝo, ― diris Klaro.</p>
      <p class="p">― Ĉu vi ofte aŭskultis ĝin?</p>
      <p class="p">― Post la morto de mia patrino, kiu ofte ludis vespere por la patro, 
         		mi aŭdis la muzikon ĉe konatoj du, tri fojojn...
      </p>
      <p class="p">Przyjemski ekkriis kun miro:</p>
      <p class="p">― Ĉu tio estas ebla? Aŭdi muzikon du aŭ tri fojojn dum kvar jaroj! 
         		Kiel vi povas vivi sen muziko?...
      </p>
      <p class="p">Ŝi respondis kun rideto:</p>
      <p class="p">― Ĝi ne estas grava afero, ĝi estas nur plezuro...</p>
      <p class="p">― Kompreneble, ― li jesis ― negrava estas la afero vivi sen plezuroj... 
         		precipe en via aĝo...
      </p>
      <p class="p">― Vi estas prava, ― ŝi konsentis ― jam de longe mi ĉesis esti infano.</p>
      <p class="p">Li rigardis supren.</p>
      <p class="p">― Ĉu la steloj falas ankoraŭ?</p>
      <p class="p">Ŝi respondis, turninte la okulojn al la ĉielo:</p>
      <p class="p">― Oh jes! Ili falas ankoraŭ! Jen unu, super la granda arbo... jen nun 
         		alia, ĝuste super la palaco. Ĉu vi vidis ĝin?
      </p>
      <p class="p">― Mi vidis... Nun diru: mi deziras aŭdi belan muzikon.</p>
      <p class="p">Ŝi komencis ridi, sed li insistis.</p>
      <p class="p">― Diru, mi petas vin: „Ora stelo, faru, ke via tera fratino aŭdu 
         		hodiaŭ belan muzikon!“ Ripetu tion, se plaĉas al vi...
      </p>
      <p class="p">Nekapabla kontraŭbatali lian volon, kun rideto sur la tremantaj lipoj 
         		ŝi komencis ripeti:
      </p>
      <p class="p">― Ora stelo, faru, ke via fratino...</p>
      <p class="p">Sed ŝi haltis, ĉar en la aero ekflugis muziko. Tio ne estis plu 
         		apartaj akordoj, sed harmoniaj, seninterrompaj tonoj. Admiro aperis sur 
         		ŝia vizaĝo, turnita al la steloj. Rideto malfermetis ŝian buŝon, ora 
         		brilo plenigis ŝiajn okulojn, malgraŭ la krepusko. Ŝi staris kvazaŭ 
         		najlita al la tero, aŭdante ekstaze la muzikon. Lia parolado fariĝis 
         		flustro:
      </p>
      <p class="p">― Vi vidas, kiel rapide la steloj plenumas la dezirojn de siaj teraj 
         		fratinoj! Sed rilate al vi mia komparo ne estis bona. Oni ekstreme 
         		trouzis ĉi tiun komparon, kiu nun rememorigas ion tute alian... Jen nova 
         		penso!... Ĉu vi scias, kiu estis Heine?
      </p>
      <p class="p">― Germana poeto, ― ŝi flustris.</p>
      <p class="p">― Jes; mi rememoris nun versaĵon de Heine, per kiu mi adiaŭos vin...
         		
      </p>
      <p class="p">Li mallevis la kapon, kvazaŭ por ĝuste rememori la versaĵon. La 
         		muziko fariĝis pli kaj pli melodia kaj klara; la arboj mallaŭte 
         		ekmurmuris. Kun la muziko de la fortepiano kaj naturo kuniĝis velura, 
         		karesema voĉo:
      </p>
      <p align="center" class="stanza"><span class="l">Vi estas kiel la flor' </span><br><span class="l">Tiel bela kaj pura kaj ĉarma!... </span><br><span class="l">Mi rigardas vin... kaj mia kor' </span><br><span class="l">Konsumiĝas per tremo malvarma... </span><br><span class="l">Al ĉielo etendus mi for </span><br><span class="l">Miajn manojn... petegus mi larma, </span><br><span class="l">Ke Di' lasu vin por sia glor' </span><br><span class="l">Tiel bela kaj pura kaj ĉarma!...</span><br></p>
      [<i>Traduko de Leo Belmont</i>]
      
      <p class="p">Elparolante la lastajn vortojn, li prenis ŝian manon, kliniĝis kaj 
         		delikate kisis ĝin, apenaŭ tuŝetante per la lipoj. Post momento li diris:
      </p>
      <p class="p">― Atendu iom. Mi tuj ludos por vi kun mia amiko...</p>
      <p class="p">Li metis la ĉapelon kaj rapide foriris.</p>
      <p class="p">Tra la pordeto de la krado li eniris en la ombroplenan ĝardenon kaj 
         		malaperis inter la arboj. Ĉirkaŭ Klaro dum kelkaj minutoj regis plena 
         		silento, ĝis ree eksonis la muziko, ĉifoje de du instrumentoj. Malantaŭ 
         		la lumigitaj fenestroj de la palaco fortepiano kaj violonĉelo ludis 
         		harmonie grandan verkon, kies tonoj plenigis la ombrojn de la parko, 
         		miksiĝis kun la mallaŭta murmuro de la arboj, kaj ĉirkaŭis per 
         		ebriiganta ĉarmo la knabinon, apogita al la krado kaj kaŝanta la vizaĝon 
         		en la manoj.
      </p>
      <hr>
      <div class="footer"><a href="iii.html">Ĉaptiro III&nbsp;&gt;&gt;</a></div>
   </body>
</html>