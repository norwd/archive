<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉaptiro IV</title>
   </head>
   <body background="../bld/papero.jpg">
      <div class="header"><span class="header_left"><a href="iii.html">&lt;&lt;&nbsp;Ĉaptiro III</a></span><span class="header_center"> <a href="index.html">Eliza Orzeszko:
               La Interromita Kanto</a></span></div>
      <hr>
      <h3 class="head">Ĉaptiro IV</h3>
      <p class="first_p">En la sekvinta tago, kiam Wygrycz en nokta surtuto kaj pantofloj 
         		faris sian sieston, Franjo estis ĉe la kudrejo kaj Klaro kun la frato 
         		sidis ĉe libroj kaj kajeroj, iu frapis delikate la pordon. Staĉjo salte 
         		leviĝis de la seĝo kaj malfermis la pordon; Klaro, levante la okulojn de 
         		la kajero, ruĝiĝis purpure.
      </p>
      <p class="p">― Eĉ se mi estus trudema, ĉi tiu rolo estas malagrabla kaj ridinda ― 
         		komencis Przyjemski jam en la pordo, ― mi venas ion proponi al vi. Sed 
         		antaŭe, bonan tagon! aŭ pli ĝuste: bonan vesperon! kaj demando: kial vi 
         		ne estis hodiaŭ en via laŭbo?
      </p>
      <p class="p">― Mi ne havis tempon; mi estis ĉe sinjorino Dutkiewicz, prenis de ŝi 
         		kufojn kaj petis ŝian konsilon pri mastruma afero.
      </p>
      <p class="p">― Ah! ĉi tiu sinjorino Dutkiewicz!... Kiom da tempo ŝi al vi okupas, 
         		kiom da ĉagreno ŝi kaŭzas al mi!...
      </p>
      <p class="p">― Al vi? ĉagrenon?</p>
      <p class="p">― Jes, jam la duan fojon mi malesperis, ne trovinte vin en la laŭbo 
         		en la kutima horo.
      </p>
      <p class="p">Ili interŝanĝis vortojn kaj senĉese rigardis sin reciproke, kvazaŭ 
         		iliaj rigardoj ne povus forlasi unu la alian.
      </p>
      <p class="p">― Sidiĝu, sinjoro, mi petas vin.</p>
      <p class="p">― Mi tute ne intencas sidiĝi kaj mi venis, por ke vi ankaŭ ne sidu ĉi 
         		tie. Rigardu.
      </p>
      <p class="p">Li montris la libron pruntitan hieraŭ, kiun li ĵetis en la ĉapelon, 
         		kiam li venis en la ĉambron.
      </p>
      <p class="p">― Jen estas mia propono: Ni iru en la laŭbon kaj ni legu kune „En 
         		Svisujo“ Prenu vian laboraĵon, vi kudros kiam mi voĉe legos. Ĉu vi 
         		konsentas?
      </p>
      <p class="p">― Ah, tio estus rava!</p>
      <p class="p">Sed ŝi ekrigardis Staĉjon.</p>
      <p class="p">― Mi devas ripeti la lecionojn kun li...</p>
      <p class="p">La knabo, kiu scivole aŭskultis la interparoladon, ĉirkaŭprenis ŝin 
         		kaj komencis peti:
      </p>
      <p class="p">― Iru, Klaro, mia kara, mia ora, iru, se vi volas... Mi lernos ĉion. 
         		Granda afero la geografio! Mi lernos parkere kaj vespere mi ripetos al 
         		vi ĉion. Vi vidos, mi scios ĝin, kiel Patro nia...
      </p>
      <p class="p">― Certe, Staĉjo?</p>
      <p class="p">― Certe! Kiel mi amas paĉjon! Kiel mi amas vin!</p>
      <p class="p">Ĝojo ekbrilis sur ŝia vizaĝo, tamen ŝi flustris ŝanceliĝante:</p>
      <p class="p">― Sed la temaŝino?</p>
      <p class="p">― Mi boligos! Granda afero la temaŝino! ― kriis Staĉjo kun fervoro.
         		
      </p>
      <p class="p">― Kaj kiam la patro vekiĝos, vi alvokos min?</p>
      <p class="p">― Mi alvokos! Granda afero alvoki! Kaj kiam Franjo revenos, mi ankaŭ 
         		vokos, por ke ŝi ne vidu vin kun la sinjoro, ĉar se ŝi vidos, ŝi ree 
         		priridos vin.
      </p>
      <p class="p">Klaro fermis al li la buŝon per kiso. Post du minutoj ŝi iris kun 
         		Przyjemski tra la ĝardeno, tenante en la mano la korbon plena de muslino 
         		kaj pintoj.
      </p>
      <p class="p">― Vi havas ĉarman fraton ― diris Przyjemski. ― Mi volus kisi lin pro 
         		tio, ke li liberigis vin de la... servado. Ĉar vi estas servistino de via 
         		tuta familio... sed kion diris la kara infano? Se via fratino vidos vin 
         		kun mi, ŝi vin priridos?
      </p>
      <p class="p">Granda estis la konfuzo de Klaro. Feliĉe, en la sama momento ŝi 
         		rimarkis en la najbara parko tiel belan ludon de koloroj, ke ŝi ekkriis 
         		kun entuziasmo.
      </p>
      <p class="p">― Rigardu, sinjoro, tie en la angulo de la parko, kiel belege la suno 
         		sternas siajn radiojn en la malluma aleo... kvazaŭ tapiŝon el oraj 
         		moviĝantaj fadenoj...
      </p>
      <p class="p">― Ĉu vi estis iam en la parko?</p>
      <p class="p">― Ne, neniam, mi ja ne povis...</p>
      <p class="p">― Jen bona ideo... kial mi antaŭe ne pensis pri ĝi? Ni vizitu kune la 
         		parkon de la princo!
      </p>
      <p class="p">La propono timigis ŝin.</p>
      <p class="p">― Oh, ne! ― ŝi ekkriis, ― estas malpermesite...</p>
      <p class="p">Li ekridis preskaŭ laŭte.</p>
      <p class="p">― Se mi enkondukos vin...</p>
      <p class="p">Li estas prava; lia permeso egalvaloras la permeson de la princo mem.</p>
      <p class="p">Granda estis la tento. Kiom da fojoj, rigardante la majestajn aleojn, 
         		ŝi revis trairi ilian tutan longon, nur unu fojon en la vivo, sidi unu 
         		momenton en ĉi tiu maro de verdaĵo, kies supraĵon sulkigas ombroj kaj 
         		lumoj! Sed ŝia maltrankvilo daŭris. Ŝanceliĝante ŝi haltis antaŭ la 
         		laŭbo.
      </p>
      <p class="p">― Kaj se ni renkontos...</p>
      <p class="p">― Kiun?</p>
      <p class="p">― La princon!</p>
      <p class="p">Przyjemski ekridis ree tiel laŭte, kiel ŝi neniam aŭdis lin ridi.</p>
      <p class="p">― Li ne estas hejme; li foriris samtempe kun mi... ― li certigis.</p>
      <p class="p">― Eble pli bone estos en la laŭbo?...</p>
      <p class="p">Sed li diris:</p>
      <p class="p">― Mi petas vin: kredeble jam de longe vi deziras viziti la parkon, 
         		kaj plenumo de via deziro estos feliĉo por mi. Vi petis la falantan 
         		stelon pri ekskurso en ĉi tiu somero en la arbaron... Eble promeno en la 
         		parko anstataŭos la revatan... Ne rifuzu al mi...
      </p>
      <p class="p">Ŝi estus povinta kontraŭbatali la tenton viziti la parkon mistere 
         		allogan, sed ŝi cedis al lia peto.
      </p>
      <p class="p">― Bone, ni iru, ― ŝi diris obee.</p>
      <p class="p">― Bravo! ― ekkriis Przyjemski.</p>
      <p class="p">Ili ambaŭ havis mienojn de petolantaj infanoj, tiel ili estis gajaj 
         		kaj ridemaj.
      </p>
      <p class="p">Per rapidaj paŝoj, preskaŭ kurante, ili trairis la spacon, kiu 
         		disigis ilin de la parka pordo, kaj eniris la grandan aleon, sur kies 
         		ambaŭ flankoj staris jarcentaj arboj. La dikaj trunkoj kaj la sennombraj 
         		folioriĉaj branĉoj formis kvazaŭ du murojn. La sunaj radioj traboris la 
         		verdaĵon kaj oris la foliojn. Nigra strio de tero ĉe la malsuproj de la 
         		dikaj trunkoj estis kovrita de reto, kies maŝoj estis oraj, neegalaj kaj 
         		moviĝemaj.
      </p>
      <p class="p">Klaro eksilentis, malrapidigis la paŝojn. La rideto malaperis de ŝiaj 
         		lipoj. Przyjemski rigardis kun plezuro ŝian vizaĝon.
      </p>
      <p class="p">― Kiel impresebla vi estas!... ― li diris mallaŭte. Ŝi ne respondis, 
         		paŝante kvazaŭ en preĝejo, delikate, preskaŭ sur la fingroj, apenaŭ 
         		tuŝetante la teron.
      </p>
      <p class="p">Silente ili trairis la aleon paralela al la ĝardeno, kie staris la 
         		dometo kovrita de fazeolo. Sed kiam ili venis al alia aleo, same majesta 
         		kiel la ĉefa, nur malpli longa, Klaro kvazaŭ vekiĝis:
      </p>
      <p class="p">― Ni ne iru pli malproksimen, ― murmuretis ŝi.</p>
      <p class="p">― Kontraŭe, ni iru! ― li insistis. ― Se ĉi tiu aleo kondukus ĝis la 
         		fino de la mondo, mi irus kun vi kaj mi ne demandus, kiam ĝi finiĝos.
      </p>
      <p class="p">― Sed ĉar ĝi ne kondukas al la fino de la mondo, sed rekte ĝis la 
         		palaco... ― diris Klaro, provante ŝerci.
      </p>
      <p class="p">― Tute ne ― interrompis Przyjemski, ― de ĝia fino ĝis la palaco estas 
         		ankoraŭ kelkaj centoj da paŝoj, kiujn okupas florĝardeno. Ni iru al la 
         		floroj...
      </p>
      <p class="p">Klaro haltis. Ŝi ne komprenis la motivon de la maltrankvilo, kiun ŝi 
         		sentis, sed influata de ĝi, ŝi diris decideme:
      </p>
      <p class="p">― Mi eksidos ĉi tie... sur ĉi tiu herbaĵa benko... Bela benko, belega 
         		loko!
      </p>
      <p class="p">La herbaĵa benko estis tre malalta kaj tiel mallarĝa, ke apenaŭ du 
         		personoj povis sidi tie. Branĉoriĉa arbo ombris ĝin, kaj antaŭ ĝi kuŝis 
         		herba, velura tapiŝo.
      </p>
      <p class="p">Izolita estis la loko. Alta muro de verdaĵo kaŝis de la rigardoj la 
         		palacon kaj ĝardenon. Inter du trunkoj oni vidis herbaron, sur kiun la 
         		subiranta suno verŝis siajn oblikvajn radiojn. Malproksime, ĉe la fino 
         		de la aleo, la florĝardeno kontrastis la verdan fonon, kiel hela 
         		multkolora makulo. Silento regis ĉirkaŭe. Nur la birdetoj pepis inter la 
         		branĉoj kaj de tempo al tempo flava folio falis teren.
      </p>
      <p class="p">La silenton interrompis ekkrio de Klaro. Sidiĝante sur la benkon, ŝi 
         		ekvidis la florĝardenon; ŝi ekkriis, brubatante la manojn:
      </p>
      <p class="p">― Dio! kiom da floroj! kiel belegaj ili estas!</p>
      <p class="p">Przyjemski prenis el ŝia mano la korbon kaj metis ĝin apude sur la 
         		benkon. Ĝojo ekbrilis sur lia vizaĝo, kiam li petis:
      </p>
      <p class="p">― Restu momenton sola ĉi tie. Mi tuj revenos. Mi nur petas vin: timu 
         		nenion kaj ne foriru... Mi tuj revenos!
      </p>
      <p class="p">Li foriris al la palaco per rapidaj paŝoj.</p>
      <p class="p">Klaro sekvis lin per sia rigardo. Renkonte al li kuris juna knabo en 
         		livreo kun metalaj butonoj, supozeble ĝardenisto aŭ lakeeto. Przyjemski 
         		ion diris al li kun ordona gesto. Kiam la knabo rapide forkuris, 
         		Przyjemski ankoraŭ unu fojon sin turnis al li, kriante, tiel laŭte, ke 
         		ŝi klare aŭdis:
      </p>
      <p class="p">― Plej rapide!</p>
      <p class="p">Li revenis al ŝi kaj staris, tenante en la mano la ĉapelon kaj 
         		libron. Klaro sulkigis sur fadeno dikan pinton por ornami kufon, kiu 
         		kuŝis sur ŝiaj genuoj.
      </p>
      <p class="p">― Ĉu ĝi estas kufo de la sinjorino... vidvino de la veterinaro?</p>
      <p class="p">― De sinjorino Dutkiewicz, ― ŝi korektis, ―  jes, de kelkaj jaroj nur 
         		mi liveras ilin al ŝi...
      </p>
      <p class="p">― Ĉu vi nenion diros al mi pri la persekuto minacanta vin de via 
         		fratineto? Staĉjo ja promesis gardi vin... ―
      </p>
      <p class="p">Konfuziĝinte, ŝi ne levis la kapon.</p>
      <p class="p">― Franjo ne estas tre laborema en la kudrejo ― ŝi diris kvazaŭ 
         		devigite, ― oni tie ne estas kontentaj. En la urbo ŝi koniĝis kun 
         		personoj, kiuj malbone ŝin influas...
      </p>
      <p class="p">― Ŝiaj buŝo kaj rigardo montras personon kaprican kaj malpaceman... Ŝi 
         		kredeble kaŭzas al vi multajn suferojn...
      </p>
      <p class="p">― Tute ne, mi certigas vin! ― ekkriis vive Klaro, ― ŝi estas tre 
         		bona, ora koro. Nur unu afero ĉagrenas min, ke ŝi ne amas kudradon. 
         		Tamen ŝi nepre devas ellerni metion, por havi poste pecon da pano. Ni 
         		decidis, patro kaj mi, ke ŝi estu modistino. Kion ni povus plu? Sed kiel 
         		forigi la malbonajn influojn, jen estas demando, kiu nin tre ĉagrenas
      </p>
      <p class="p">Ŝi parolis, ne ĉesante kudri, ne levante la kapon. Li aŭskultis 
         		atente, sed ne sidiĝis kaj ĉiumomente rigardis al la florĝardeno, kvazaŭ 
         		ion atendante. Fine li ekvidis la knabon en livreo kuranta kun granda 
         		bukedo. Przyjemski rapidis al li.
      </p>
      <p class="p">Klaro levis la kapon kaj vidis, ke Przyjemski prenas el la manoj de 
         		la knabo la florojn. Metinte la manon kun la bukedo malantaŭ la dorson, 
         		li rapide revenis. Diveninte, ke la floroj estas por ŝi, Klaro faris 
         		vivan movon; la kufo kaj la pintoj falis de ŝiaj genuoj teren.
      </p>
      <p class="p">Przyjemski, kiu jam estis kelke da paŝoj de ŝi, rapide proksimiĝis, 
         		fleksis unu genuon kaj, levante per unu mano la falintajn objektojn, per 
         		la alia etendis al ŝi la bukedon.
      </p>
      <p class="p">Unu momento, unu movo, unu rigardo en ŝiajn okulojn, kaj ree li 
         		staris antaŭ la knabino, kiu kaŝis la purpuran vizaĝon en la bukedo.
      </p>
      <p class="p">La floroj, rapide deŝiritaj, senarte kunigitaj, belegaj, variaj kaj 
         		bonodoraj.
      </p>
      <p class="p">Ilia ebriiga odoro, iliaj brilaj koloroj konfuzis la imagon, koron 
         		kaj sentojn de Klaro en momento, kiam la bela viro genuis antaŭ ŝi kaj 
         		rigardis en la profundon de ŝiaj okuloj.
      </p>
      <p class="p">Li, ankaŭ tre kortuŝita, rapide trankviliĝis.</p>
      <p class="p">― Kaj nun ― li diris sidiĝante ĉe ŝia flanko, ― ni forgesu ĉiujn 
         		hejmajn zorgojn, ĉion malbonan, malgrandan, ĉion doloran kaj ni transiru 
         		en pli bonan mondon!...
      </p>
      <p class="p">Per tonoriĉa kaj lerta voĉo li komencis legi:</p>
      <p align="center" class="stanza"><span class="l">De kiam ŝi flugis per sonĝo la ora, </span><br><span class="l">Mi svenas, sopire sekiĝas, dolora; </span><br><span class="l">Ne scias mi, kial l'anim' al ĉieloj </span><br><span class="l">Ne flugas el cindroj post ŝi, al anĝeloj? </span><br><span class="l">Pro kio ne flugas al mondo alia, </span><br><span class="l">Al tiu savita, amata la mia! </span><br></p>
      [<i>„En Svisujo“ de I. Slowacki, traduko de A. Grabowski.</i>]
      
      <p class="p">Flugis la momentoj. Flavaj kaj rozaj folioj falis de la arboj.</p>
      <p class="p">La oblikvaj sunaj radioj fariĝis pli kaj pli mallongaj, la malgrandaj 
         		oraj rondoj sur la nigra tero ― malpli larĝaj kaj malpli multenombraj. 
         		Klaro ĉesis kudri. Metinte la manojn sur la genuojn, ŝi aŭskultis, kaj 
         		ŝiaj pupiloj ore brilis.
      </p>
      <p class="p">Li legis:</p>
      <p align="center" class="stanza"><span class="l">Ŝi flamis kiele fumilo de mirho, ― </span><br><span class="l">Ke mem ŝi ne scias pri flam', estis vida; </span><br><span class="l">Profunda fariĝis l'okula safiro, </span><br><span class="l">Kaj l'ond' de l'blankeco sur brust' pli rapida... </span><br></p>
      <p class="p">Pli rapida fariĝis ŝia spirado. Ĉu tio estas sonĝo? Ĉu ŝi jam mortis 
         		kaj estas en la paradizo? El ŝia bukedo flugas ebriiga odoro kaj 
         		proksime de ŝi la bela voĉo legas:
      </p>
      <p align="center" class="stanza"><span class="l">Moment' estas, antaŭ ol luno eliras: </span><br><span class="l">La najtingalar' eksilentas la kanta, </span><br><span class="l">Kaj pendas folioj sen mov' bruetanta, </span><br><span class="l">Kaj fontoj herbejaj mallaŭte pli spiras... </span><br></p>
      <p class="p">Sen murmureto falis de la arboj la folioj, ĉie regis kvieto, la 
         		krepusko jam komencis sterni sian kovrilon. Li legis:
      </p>
      <p align="center" class="stanza"><span class="l">En tia momento ah! ploras du koroj! </span><br><span class="l">Se ion pardoni nur havas ― pardonas, </span><br><span class="l">Se ion forgesi ― forgesas memoroj! </span><br></p>
      <p class="p">Pasis la minutoj; proksimiĝis la fino de l'poemo.</p>
      <p class="p">La delogita 
         		amatino „flugis per sonĝo la ora“, la amato, konvinkita ke ŝi „venis el 
         		ĉielarko“, ploras ŝian perdon.
      </p>
      <p align="center" class="stanza"><span class="l">Kaj fluas fontan', najtingala ar' ĝemas, </span><br><span class="l">Pri ŝi ili diras ― mi kore ektremas </span><br><span class="l">Kaj preĝas pri morto en fru', malespere... </span><br></p>
      <p class="p">Li levis la rigardon de la libro kaj direktis ĝin al la vizaĝo de la 
         		kunulino. Du grandaj larmoj brilis sur la okulharoj de Klaro.
      </p>
      <p class="p">La juna homo etendis delikate la brakon kaj kovris ŝian manon per 
         		sia. Klaro ne forigis sian manon; du grandaj larmoj fluis de la 
         		okulharoj sur la rozajn vangojn.
      </p>
      <p class="p">― Ĉu ili estas larmoj de bedaŭro, aŭ de feliĉo? ― li demandis tre 
         		mallaŭte.
      </p>
      <p class="p">Post momenta silento ŝi respondis apenaŭ aŭdeble:</p>
      <p class="p">― De feliĉo!</p>
      <p class="p">Ŝi estis plena de feliĉo kaj samtempe de stranga doloro. Subite ŝi 
         		eksentis, ke brako delikate ĉirkaŭprenas ŝian talion. Malaperis la 
         		sonĝo. Kun sento de feliĉo kaj doloro kuniĝis konfuzo. Timigite, Klaro 
         		ŝovis sin ĝis la fino de la benko kaj ne levante la palpebrojn, rapide, 
         		senorde ŝi ĵetis en la korbon la muslinon kaj la puntojn.
      </p>
      <p class="p">― Mi jam iros hejmen, ― ŝi flustris.</p>
      <p class="p">Li sidis kliniĝinta kun la kubuto sur la genuo kaj apogis sur la 
         		manplato la frunton, same ruĝiĝintan kiel ŝiaj vangoj. Liaj delikataj 
         		naztruoj jen larĝigis, jen kuntiriĝis, lia mano ĉifis nerve la muslinon.
         		
      </p>
      <p class="p">Tio ne daŭris longe. Li trankviliĝis, remetis sian manon sur ŝian kaj 
         		diris preskaŭ ordone:
      </p>
      <p class="p">― Vi ne iros ankoraŭ, ĉar ni ankoraŭ ne finis la poemon.</p>
      <p class="p">La unuan fojon, de la tempo kiam ŝi konis lin, despota tono eksonis 
         		en lia voĉo. Tenante ŝian manon en la sia, kaj rigardante teren, li 
         		ekmeditis kaj mordetis la malsupran lipon. Post momento li lasis ŝian 
         		manon kaj ekparolis pli delikate:
      </p>
      <p class="p">― Mi rememoris ion, kio post la belega poemo „En Svisujo“ sonos 
         		kvazaŭ grinco post anĝela kanto. Kion fari? Mi devas ĝin komuniki al vi. 
         		Ni kune aŭskultis la anĝelan kanton, ni kune aŭdos la grincon. Kial mi 
         		sola devus aŭdi ĝin?
      </p>
      <p class="p">Ironia fariĝis la esprimo de liaj lipoj, la sulko inter la brovoj pli 
         		profundiĝis. Post momenta silento li daŭrigis.
      </p>
      <p class="p">― Antaŭ kelkaj tagoj mi trovis en la ĉambro de mia amiko polan 
         		tradukon de ama poezio de Heine. Mi neniam antaŭe legis ĝin en traduko. 
         		Mi rigardis la libron, mi komencis legi. La traduko estas tre bela, tre 
         		bela, Mi havas tre bonan memoron; hieraŭ mi diris al vi parkere unu 
         		strofon, nun mi diros alian. Aŭskultu atente.
      </p>
      <p class="p">Kliniĝinta al ŝi, apogante la vizaĝon sur la manplato kaj rigardante 
         		en la profundon de ŝiaj okuloj, li deklamis malrapide kanton de Heine:	
      </p>
      <p align="center" class="stanza"><span class="l">Junul' junulinon ekamis, </span><br><span class="l">Lin ŝia ekamis anim', </span><br><span class="l">Sed la reciprokan konfeson, </span><br><span class="l">Haltigis ilia estim',... </span><br></p>
      <p align="center" class="stanza"><span class="l">Kaj kiam for ili disiris, </span><br><span class="l">Funebro en ambaŭ la kor', </span><br><span class="l">Ne sciis eĉ unu pri dua </span><br><span class="l">En lasta de l'vivo la hor'... </span><br></p>
      <p class="p">― Rimarku bone... ili amis unu la alian, sed „ne sciis eĉ unu pri dua 
         		en lasta de l'vivo la hor'“ ĉar „la reciprokan konfeson haltigis ilia 
         		estim'“ Ĝi estas grinco kaj disonanco. Nobla amo estas bazita sur la 
         		estimo, sed la estimo estas haltigilo de la amo. Nenio en la mondo estas 
         		simpla kaj facila, ĉio estas komplikita kaj ĉirkaŭita de malhelpoj. Vi 
         		ne volas plu forkuri? Ĉu ni finos legi „En Svisujo“? Mi estas danka al 
         		vi, ke vi konigis al mi la poemon! La pli grandan parton de mia vivo mi 
         		pasigis en eksterlando, mi legis nur fremdajn verkojn. Sed nia 
         		literaturo ankaŭ estas belega!... Mi multon lernis de vi... 
      </p>
      <p class="p">Malgraŭ la kortuŝiĝo ŝi ekridis kore.</p>
      <p class="p">― Vi? de mi? Granda Dio! Kion mi povas instrui al iu ajn? Nur Staĉjon 
         		mi instruis legi kaj skribi...
      </p>
      <p class="p">― Mi eble klarigos al vi poste, kion vi instruis al mi... nun ni finu 
         		la poemon. Kaj ree li legis:
      </p>
      <p align="center" class="stanza"><span class="l">La pens', revenante pasinton sen fino, </span><br><span class="l">Ne scias, en kia pentradi sin formo... </span><br></p>
      <p class="p">Flugis la momentoj; aŭskultante Klaro kudris, sed malrapide kaj 
         		malrekte.
      </p>
      <p class="p">La leganta voĉo eksilentis. Sur la herbaro malantaŭ la arboj ne estis 
         		plu la oraj strioj, la ora reto malaperis de la nigra tero. Nun la 
         		okcidentaj lumoj brilis sur la pintoj de la arboj kvazaŭ rozaj torĉoj 
         		kaj kandeloj. Malsupre jam noktiĝis; la bela florĝardeno ŝajnis nun 
         		griza; nur la blankaj floroj estis ankoraŭ klare videblaj.
      </p>
      <p class="p">Klaro rigardis la kufon jam ornamitan per puntoj.</p>
      <p class="p">― Mia Dio! ― ŝi ekkriis, ― kion mi faris?</p>
      <p class="p">― Ĝi estas malrekte kudrita! ― diris Przyjemski ridetante.</p>
      <p class="p">― Tute malrekte! Ĉu vi vidas? Tie ĉi estas tre multe da faldoj kaj 
         		tie ili mankas; tie ĉi ili proksimiĝas al la rando, tie supreniras...
      </p>
      <p class="p">― Katastrofo! Ĉu vi ĝin malkudros?</p>
      <p class="p">― Kompreneble, sed la malfeliĉo ne estas granda. Post duonhoro ĉio 
         		estos en ordo.
      </p>
      <p class="p">― Ne eblas servi al du sinjoroj... Vi volis servi al la prozo kaj al 
         		la poezio; la prozo venĝis sin.
      </p>
      <p class="p">Ŝi levis al li la okulojn.</p>
      <p class="p">― Alia estas mia opinio. Ŝajnas al mi, ke ĉiu laboro, eĉ la plej 
         		proza, enhavas iom da poezio. Tio dependas de niaj intencoj.
      </p>
      <p class="p">― De la motivoj ― li korektis. ― Vi estas prava. Sed pro kia motivo 
         		vi ornamas la kufojn de sinjorino Dutkiewicz?
      </p>
      <p class="p">― Ĉar mi ŝin amas, mi estas danka al ŝi; krome, en tia kufo ŝi estas 
         		ĉarma, aminda maljunulino.
      </p>
      <p class="p">― Granda feliĉo estas ami sinjorinon Dutkiewicz! ― li diris kun ĝemo.</p>
      <p class="p">― Kial? ― ŝi demandis.</p>
      <p class="p">― Ĉar oni povas estimi sinjorinon Dutkiewicz kaj diri, ke oni ŝin 
         		amas, dum en aliaj okazoj oni devas estimi kaj silenti, aŭ paroli 
         		malŝatante la estimon... „Sed la reciprokan konfeson haltigis ilia estim'...“
      </p>
      <p class="p">Li ne finis, ĉar de malproksime, el la najbara ĝardeno eksonis la 
         		vokoj de Staĉjo:
      </p>
      <p class="p">― Klaro! Klaro!</p>
      <p class="p">Ne trovinte la fratinon en la laŭbo kaj ne sciante, kie ŝi estas, li 
         		kriis pli kaj pli laŭte. Klaro prenis la korbon kaj salte leviĝis de la 
         		benko.
      </p>
      <p class="p">― Kaj miaj floroj? ― rememorigis Przyjemski, ― vi ne prenos ilin?</p>
      <p class="p">― Mi prenos, dankon ― ŝi respondis, prenante la bukedon, kiun li 
         		momenton tenis kun ŝia mano en sia.
      </p>
      <p class="p">Fulmoj ekbrilis en liaj okuloj, la moviĝemaj naztruoj ree larĝiĝis 
         		post kelkaj sekundoj li mallevis la manon kaj iris en la aleo kelke da 
         		paŝoj malantaŭ la knabino. Sur la vojturniĝo li demandis:
      </p>
      <p class="p">― En kia horo vespere vi finas la hejman laboron?</p>
      <p class="p">― En la deka ― ŝi respondis; ― la patro kaj Staĉjo tiam jam dormas, 
         		ankaŭ Franjo preskaŭ ĉiam.
      </p>
      <p class="p">― Kiam ili ekdormos kaj vi estos libera de la... servado, venu en la 
         		ĝardenon aŭskulti muzikon. En la deka horo mi komencos kun mia amiko 
         		ludi por vi. Ĉu vi tion deziras?
      </p>
      <p class="p">― Mi dankas vin! ― ŝi respondis kaj ekstaris ĉe la pordeto de la 
         		krado, en la malluma ombro de la arboj.
      </p>
      <p class="p">― Bonan nokton al vi, sinjoro.</p>
      <p class="p">Li prenis ambaŭ ŝiajn manojn kaj momenton rigardis ŝin, mallevinte la 
         		kapon
      </p>
      <p class="p">― Ludante, ― li flustris, ― mi pensos pri vi, mi vidos en mia imago 
         		vin staranta ĉe la krado kaj aŭskultanta la muzikon. Tiamaniere niaj 
         		animoj estos kune...
      </p>
      <p class="p">Li rapide levis ambaŭ ŝiajn manojn kaj kisis unu post la alia.</p>
      <p class="p">Pasis unu horo. Wygrycz, sidante sur la mallarĝa kanapo kaj trinkante 
         		teon, admiris kun videbla plezuro la belajn florojn en argila vazo sur 
         		la retotuko. Li senĉese flaris kaj karesis ilin. Precipe plaĉis al li la 
         		verbenoj. „Kvazaŭ steletoj!“ ― li diris kun rideto, kiu nun perdis sian 
         		tutan maldolĉecon.
      </p>
      <p class="p">Klaro lumigis la lampon, preparis teon por la patro, verŝis lakton al 
         		Staĉjo, zorgis pri ĉio babilante, preskaŭ pepante.
      </p>
      <p class="p">Ŝi rakontis, ke ŝi estis en la princa parko, ke ŝi legis tie kun 
         		sinjoro Przyjemski „En Svisujo“, ke li donis al ŝi la florojn, ke ŝi 
         		vidis de malproksime la florĝardenon antaŭ la palaco, sur la fono de la 
         		verdaĵo de la parko.
      </p>
      <p class="p">Ŝia tuta persono radiis de ĝojo; ŝiaj movoj fariĝis graciaj, nervaj. 
         		Ŝi ne povis resti sur sama loko, ŝi sentis bezonon iri, kuri, paroli, 
         		eligi la troon da vivo, kiu bolis en ŝi. Iafoje ŝi eksilentis en la mezo 
         		de la frazo kaj staris senmova, mutiĝinta; ŝiaj rigardo kaj animo estis 
         		aliloke.
      </p>
      <p class="p">Wygrycz ne rigardis ŝin atente, li jen aŭskultis ŝiajn vortojn, jen 
         		meditis; lia vizaĝo estis nek malgaja, nek maldolĉa: kontraŭe, petola 
         		rideto eraris sur liaj sensangaj lipoj.
      </p>
      <p class="p">Franjo, kiu ĵus revenis kaj aŭskultis la rakonton de la fratino, 
         		diris per sia akra voĉo:
      </p>
      <p class="p">― Atendu nenion, ĉar estos nenio! Sinjoro Przyjemski enamiĝis, jes, 
         		sed mi dubas, ĉu li edziĝos kun Klaro. Li estas por ŝi tro granda 
         		sinjoro... Tiaj sinjoroj nur delogas malriĉajn knabinojn kaj poste 
         		forlasas ilin.
      </p>
      <p class="p">Wygrycz tuta ektremis.</p>
      <p class="p">― Silentu! malgranda vipuro! ― li kriis; ― vi ĉiam pikas la fratinon! 
         		kiu parolis al vi pri amo aŭ edziĝo?
      </p>
      <p class="p">Li forte ektusis. Ambaŭ fratinoj rapidis al li, alportis akvon, teon, 
         		pastelojn, sed kvankam la atako ne longe daŭris kaj Franjo, riproĉata de 
         		sia konscienco, fariĝis tre karesema por la patro kaj fratino, la gajeco 
         		de Klaro malaperis, kiel flamo de kandelo sub blovo.
      </p>
      <p class="p">Certe, ŝi sciis; ke junaj knabinoj, se ili amas kaj estas amataj, 
         		edziniĝas. Sed ŝi pensis tre malofte pri tio kaj en la nuna okazo ŝi pri 
         		tio ne pensis eĉ unu momenton. Vidi sinjoron Przyjemski kaj paroli kun 
         		li estis la superlativo de ŝiaj deziroj. La fratino maldelikate deŝiris 
         		la virgan vualon, kovranta la revojn de ŝia koro. En ŝia cerbo, kiel 
         		muŝo en aranea reto, skuiĝis la vortoj de Franjo: „Li estas tro granda 
         		sinjoro por ŝi.“ Klaro ĉiam sentis lian superecon en la instruiteco kaj 
         		eleganteco. Krome, kvankam li estis nur la unua el la princaj servistoj, 
         		kompare kun ŝi li estis granda sinjoro. Li nomis la princon sia amiko, 
         		li mastrumis en la princa domo, kvazaŭ en sia. Kiu scias, eble li estas 
         		riĉa! La lasta supozo plej multe ĉagrenis ŝin.
      </p>
      <p class="p">Sur la fundo de sia koro ŝi sentis, ke kvankam kompare kun li ŝi 
         		estas malriĉa, modesta knabino, nenio nevenkebla apartigis ilin.
      </p>
      <p class="p">― Se li nur amas min... ŝi pensis. En ŝia koro kantis la magia 
         		vorto: „Li amas! li amas!“ Kiam ŝia patro foriris en sian ĉambron legi 
         		ĵurnalon, pruntitan de oficeja kolego, kiam Staĉjo jam ekdormis kaj 
         		Franjo sin senvestigis. Klara kuris sur la balkonon.
      </p>
      <p class="p">La vespero estis varma, sed nuba. Neniu stelo brilis sur la ĉielo; 
         		des pli helaj ŝajnis la fenestroj de la palaco. La vento jen blovis de 
         		la nuboj, jen tute ĉesis. Subite ĝi ekblovis pli forte kaj disportis en 
         		la du ĝardenoj ondon de muzikaj tonoj.
      </p>
      <p class="p">Malantaŭ la altaj, mallarĝaj lumaj fenestroj la fortepiano kaj 
         		violonĉelo ludis muzikon solenan kaj seriozan.
      </p>
      <p class="p">Klaro trakuris la ĝardenon kaj haltis ĉe la krado apud la siringa 
         		laŭbo. Apogita al la krado ŝi aŭskultis kaj ĉesis pensi pri io ajn. 
         		Neesprimebla plezurego plenigis ŝian animon. La nuba nokto, la fenestroj 
         		brilantaj alte en la mallumo, la ĝemoj de la vento, la fluo de solenaj 
         		tonoj, formis unu estetikan tuton. Sed ĉiujn sentojn superregis en ŝi 
         		kortuŝiĝo, dankemo, pasia celado de ŝia animo al ĉi tiuj brilaj 
         		fenestroj, similaj al la pordoj de la paradizo, tra kiuj venis lumo kaj 
         		anĝela harmonio. Kun la okuloj levitaj al la helaj punktoj, ŝi rigardis 
         		kaj aŭskultis, rememorante la vortojn: „Niaj animoj estos kune!“ Kiel 
         		prava li estis! La muziko estis lia animo, kiu malleviĝis al ŝi kaj 
         		karesis ŝin per dolĉa, bruliga ĉirkaŭpreno.
      </p>
      <p class="p">Ŝi kovris la vizaĝon per la manoj kaj rapide spirante ensorbis la 
         		muzikajn tonojn, pensante, ke ŝi ensorbas lian animon. La kvaronhoroj 
         		pasis. Subite ĉio silentiĝis. En la palaco oni ĉesis ludi, sed post 
         		kelkaj minutoj eksonis muziko pli mallaŭta, kvazaŭ pli malproksima, ĉar 
         		la violonĉelo eksilentis, la fortepiano kantis sola. Ĝia kanto daŭris 
         		sufiĉe longe, la violonĉelo silentis. Subite en aleo ĉe la krado eksonis 
         		mallaŭta paŝado. Klaro rektiĝis, ektremis. Trans la krado, kontraŭ ŝi 
         		staris alta viro, eleganta kaj gracia eĉ en la mallumo. Li prenis ambaŭ 
         		ŝiajn manojn en siajn kaj flustris:
      </p>
      <p class="p">― Mi nepre devis vidi vin hodiaŭ ankoraŭ unu fojon. Ludante, mi 
         		pensis senĉese: „Mi iros al ŝi!“ Mi lasis la violonĉelon kaj diris al 
         		li: „Ludu, ludu seninterrompe!“ ĉar mi volis kun vi paroli, akompanata 
         		de muziko. Kia nuba nokto! kiel siblas la vento! La tonoj de la muziko 
         		kune kun la bruo de la vento formas iajn aerajn arabeskojn. Ni aŭskultu.
      </p>
      <p class="p">Li premis ŝiajn manojn pli kaj pli forte, li proksimigis sian kapon 
         		al ŝia. Momenton ili staris tiamaniere, aŭskultante. La melankolia kaj 
         		pasia kanto kuniĝis kun la bruo de la vento, kiu blovis de la nuboj kaj 
         		kune kun ĝi revenis al la nuboj. La muziko fluis en la silentan mallumon 
         		de la parko.
      </p>
      <p class="p">― Ĉu mi bone faris, ke mi venis? Mi devis vin vidi kaj adiaŭi por la 
         		tuta morgaŭa tago. Hodiaŭ, tuj, venos mia onklo kaj ni forveturos al li 
         		por tuta tago... Mi revidos vin nur postmorgaŭ. Ĉu mi bone faris, ke mi 
         		venis, hodiaŭ por unu momento? Ĉu mi bone faris?
      </p>
      <p class="p">Preskaŭ senkonscia, ŝi flustris:</p>
      <p class="p">― Oh, bone!</p>
      <p class="p">Li altiris ŝin, tiel, ke ŝi tuta kliniĝis al li, kaj flustris:</p>
      <p class="p">― Iru al la pordeto en la krado, mi ankaŭ iros tien, ni renkontos unu 
         		la alian, ni promenos en nia aleo, ni eksidos sur nia benko...
      </p>
      <p class="p">Ŝi nee skuis la kapon kaj flustris petege:</p>
      <p class="p">― Ne... Ne petu min... oh, ne petu min... ĉar... mi iros...</p>
      <p class="p">Per kolera movo li forpuŝis ŝin, sed post sekundo li ree altiris ŝin 
         		al sia brusto.
      </p>
      <p class="p">― Vi estas prava, ne iru! Mi dankas vin, ke vi ne iris! Apartigu nin 
         		la ĉirkaŭbaro... Sed ne fortiru la kapon... proksimigu ĝin... klinu ĝin... 
         		Jes, tiamaniere, mia kara!
      </p>
      <p class="p">Ŝia kapo kuŝis sur lia brusto. En mallumo jen silenta, jen brua de la 
         		venta siblado, la fortepiano kantis, sopiris, amis... La vizaĝo ĉe ŝia 
         		vizaĝo, la rigardo en ŝiaj okuloj, li demandis:
      </p>
      <p class="p">― Ĉu ci amas min?</p>
      <p class="p">Kelke da sekundoj ŝi silentis; poste, kvazaŭ plej mallaŭta blovo, el 
         		ŝia ekstaze malfermita buŝo eliĝis flustro:
      </p>
      <p class="p">― Mi amas!</p>
      <p class="p">― Oh, mia plej amata!</p>
      <p class="p">En la sama momento okazis io eksterordinara. Jam de kelkaj minutoj 
         		homa figuro aperis el la mallumo kaj kelkfoje jen proksimiĝis mallaŭte 
         		al la parolanta paro, jen time foriris. Ĝi estis homo en vesto kun 
         		metalaj butonoj, kiuj bruis sur lia brusto kaj manikoj ĉiufoje, kiam li 
         		estis en malpli densa ombro. Li ne povis aŭdi la flustron de la paro, 
         		eble li eĉ ne vidis la virinan silueton malantaŭ la vira figuro, sed la 
         		lastan li rekonis bone kaj kelke da minutoj li rondiris ĉirkaŭ ĝi, ne 
         		sciante, kion fari.
      </p>
      <p class="p">Ĉe la krado la viro kliniĝinta al la virina kapo kuŝanta sur lia 
         		brusto, flustris:
      </p>
      <p class="p">― Rigardu min! ne kaŝu vian buŝon... Vane, vane!... Mi ĝin trovos, mi 
         		havos ĝin...
      </p>
      <p class="p">En ĉi tiuj vortoj, kvankam ili estis diritaj tre mallaŭte, sonis 
         		paroksismo pasia de homo, kutiminta venkadi.
      </p>
      <p class="p">Kelke da paŝoj malantaŭ li voĉo timema kaj respektoplena, sed klara, 
         		diris:
      </p>
      <p class="p">― Via princa moŝto!...</p>
      <p class="p">La viro ektremis de la kapo ĝis la piedoj, mallevis la manojn kaj 
         		turninte sin al la voĉo, demandis:
      </p>
      <p class="p">― Kion?</p>
      <p class="p">― La onklo de via princa moŝto venis kaj ordonis serĉi ĉie vian 
         		princan moŝton...
      </p>
      <p class="p">Nur nun tiu, al kiu oni diris ĉi tiujn vortojn, komprenis ĉion. Kun 
         		kolera gesto kaj per voĉo tremanta de ekscito li ekkriis:
      </p>
      <p class="p">― For!</p>
      <p class="p">En la aleo ekkraketis rapide forkurantaj paŝoj. Li ree turnis sin al 
         		la knabino, kiu malantaŭ la krado staris rigida, ŝtoniĝinta.
      </p>
      <p class="p">Provante ekrideti, li komencis paroli.</p>
      <p class="p">― Ĉio malkovriĝis! Malbenita lakeo!... Ne koleru, mi agis tiamaniere 
         		por ne timigi vin...
      </p>
      <p class="p">Kun larĝe malfermitaj okuloj ŝi ekflustris:</p>
      <p class="p">― Vi... la princo?</p>
      <p class="p">En ŝia flustro estis io preskaŭ freneza.</p>
      <p class="p">― Jes, sed ĉu tial...</p>
      <p class="p">Li provis ree kapti ŝiajn manojn. Sed ŝi levis ilin al la kapo, 
         		dronigis en la haroj. Ŝia laŭta, malespera ekkrio plenigis la du 
         		ĝardenojn. Ŝi forkuris terurita kaj malaperis en la mallumo.
      </p>
      <hr>
      <div class="footer"><a href="v.html">Ĉaptiro V&nbsp;&gt;&gt;</a></div>
   </body>
</html>