<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Malnova preĝeja sonorilo</h3>
</title>
</head>
<body background="../bld/papero.jpg">
<div class="header">
<span class="header_left"><a href="du_fratoj.html">&lt;&lt;&nbsp;Du fratoj</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Malnova preĝeja sonorilo</h3>
<blockquote class="note">Verkita por la Schiller'a albumo</blockquote>
<p class="first_p">
     En la Germana lando Vurtembergo, kie la akaciaj arboj tiel bele 
floras ĉe la landvojo kaj la pomarboj kaj pirarboj en aŭtuno 
fleksiĝas sub sia granda abundo da fruktoj, troviĝas urbeto, nomata 
Marbach.   Ĝi apartenas al la tre malgrandaj urbetoj, sed ĝi havas 
belan situacion ĉe la rivero Neckar, kiu preterkuras urbojn, 
malnovajn kavalirajn kastelojn kaj verdajn vinberĝardenojn, por 
miksi sian akvon kun la akvo de la fiera Rejno. 
</p>
<p class="p">
     Estis malfrua sezono, la ruĝkoloraj vinberaj folioj velke 
pendis malsupren, verŝiĝis abunda pluvo, kaj la malvarma vento 
fariĝadis ĉiam pli forta; por la malriĉuloj tio ne estis agrabla 
tempo.   La tagoj estis mallumaj, kaj ankoraŭ pli mallume estis en 
la malnovaj malgrandaj domoj.   Unu el tiuj domoj staris kun frontono 
direktita al la strato, kun malaltaj fenestroj, malriĉa kaj malgrava 
laŭ sia aspekto, kaj tia ankaŭ estis la familio, kiu loĝis en ĝi, 
sed ĝi estis honesta kaj laborema, kun timo al Dio en la trezorejo 
de sia koro.   Ankoraŭ unu infanon Dio estis baldaŭ sendonta al 
ili.   La horo alvenis, la patrino kuŝis en doloroj kaj angoro; 
subite de la proksima preĝeja turo eksonis al ŝi la tonoj de la 
sonorilo, tiel profunde, tiel solene.   Tiam estis festa horo, kaj la 
sonoj de la sonorilo plenigis la preĝantan virinon per religia sento 
kaj fido.   Ŝiaj pensoj leviĝis kun sincera amo al Dio, kaj en la 
sama momento ŝi naskis malgrandan filon kaj eksentis sin senfine 
ĝoja kaj feliĉa.   Ŝajnis, kvazaŭ la sonorilo sur la turo elsonas 
ŝian ĝojon en la urbon kaj en la landon.   Du malgrandaj infanaj 
okuloj ŝin rigardis, kaj la haroj de la infano lumis, kvazaŭ ili 
estus oritaj.   La mondo akceptis la infanon en la malluma Novembra 
tago per sonado de sonorilo.   La patro kaj la patrino kisis ĝin, 
kaj ili enskribis en sia Biblio: "La dekan de Novembro de la jaro 
1759 Dio donacis al ni filon"; kaj poste estis aldonite, ke la filo 
ĉe la bapto ricevis la nomojn "Johann Christoph Friedrich". 
</p>
<p class="p">
     Kio fariĝis el la malgranda knabo, la malriĉa knabo el la 
malgrava urbo Marbach?   Nu, tion neniu tiam sciis, eĉ ne la malnova 
preĝeja sonorilo, kvankam ĝi pendis alte kaj sonoris kaj kantis la 
unua por li, kiu estis poste kantonta la mirinde belan kanton pri la 
‚Sonorilo’. 
</p>
<p class="p">
     La knabeto kreskis, kaj la mondo kreskis en liaj okuloj kaj 
pensoj.   Liaj gepatroj formigris en alian urbon, sed bonaj amikoj de 
ili restis en la malgranda Marbach, kaj tial la patrino kun la infano 
iam venis tien vizite.   La knabo havis la aĝon de nur ses jaroj, 
sed li jam sciis ion el la Biblio kaj el la piaj psalmoj.   Jam pli 
ol unu vesperon li estis aŭdinta de sia malgranda kana seĝo, kiel 
la patro voĉlegis la fablojn de Gellert kaj la Mesiadon de 
Klopstock.   Varmegajn larmojn li kaj lia je du jaroj pli aĝa 
fratino verŝis ĉe la legado pri la sorto de tiu, kiu akceptis la 
morton sur la kruco por la liberigo de ni ĉiuj. 
</p>
<p class="p">
     Ĉe la unua vizito en Marbach la urbo ne multe ŝanĝiĝis; 
estis ja ankoraŭ ne longe depost tiu tempo, kiam ili elmigris.   La 
domoj staris kiel antaŭe kun pintaj frontonoj, malrektaj muroj kaj 
malaltaj fenestroj.   Sur la tombejo aperis novaj tomboj, kaj tute 
apud la muro staris nun en la herbo la malnova sonorilo, kiu estis 
falinta de sia alta loko, krevis kaj ne povis plu sonori; sur ĝia 
loko nun troviĝis jam nova sonorilo 
</p>
<p class="p">
     La patrino kaj la filo iris sur la tombejon, ili staris antaŭ 
la malnova sonorilo, kaj la patrino rakontis al sia malgranda knabo, 
kiel la sonorilo servis dum kelke da jarcentoj, sonoradis por bapto 
de infanoj, por edziĝa ĝojo kaj por enterigo; ĝi anoncadis festan 
ĝojon kaj alarmon pri brulo; ĝi prikantadis la iradon de tuta homa 
vivo.   Kaj neniam la knabeto forgesis tion, kion la patrino 
rakontis, ĝi resonadis en lia brusto, ĝis ĝi ĉe li, kiam li estis 
jam viro, ricevis la formon de kanto.   Kaj la patrino rakontis al 
li, kiel tiu malnova sonorilo sonoris kaj kantis al ŝi en la koron 
konsolon kaj ĝojon en la horo de angoro, kiam Dio donacis al ŝi 
ŝian malgrandan knabon.   Kaj la knabeto rigardis kun pia sento la 
grandan malnovan sonorilon, klinis sin kaj kisis ĝin, kvankam ĝi 
estis malnova kaj krevinta kaj staris nun senvalore meze de herbo kaj 
urtiko. 
</p>
<p class="p">
     En la rememoroj de la malgranda knabo, kiu elkreskis en 
malriĉeco, ĝi ne ĉesis vivi.   Longa kaj malgrasa, ruĝhara kaj 
plena de lentugoj, tia li estis, sed li posedis du okulojn klarajn 
kaj helajn kiel profunda akvo.   Kiel li fartis?   Li fartis bone, 
enviinde bone!   Per plej alta favora decido lia princo akceptis lin 
en tiun sekcion de la militista lernejo, en kiu troviĝis la infanoj 
de la pli altklasaj homoj, kaj tio estis honoro, feliĉo.   Li portis 
duonbotojn, rigidan kolkovrilon kaj pudritan perukon.   Scioj estis 
instruataj al li sub la konstantaj komandoj: "Marŝ'!" "Halt'!" 
"Front'!"   El tio jam povis io fariĝi. 
</p>
<p class="p">
     La malnova sonorilo certe estis venonta iam en fandofornon, sed 
kio el ĝi fariĝos?   Nu, tion oni neniel povis antaŭdiri, kaj tiel 
same oni neniel povis antaŭdiri, kio iam elvenos kaj elsonos el la 
sonorilo en la juna brusto.   Ĝi havis en si metalon, kiu laŭte 
eksonoris, kiu eksonoris malproksimen en la mondon.   Ju pli malvaste 
fariĝis inter la lernejaj muroj kaj ju pli laŭtege tondris la 
komando "Marŝ'!" "Halt'!" "Front'!", des pli fortaj sonoj eliĝis el 
la brusto de la junulo, kaj li kantis tion, kio vivis en li, en la 
rondeto de siaj kamaradoj, kaj la tonoj sonis trans la limojn de la 
lando.   Sed ne por tia celo li ricevis senpagan lernadon, vestojn 
kaj manĝadon.   Li havis la numeron de la najleto, kiu devis esti en 
la granda horloĝa meĥanismo, al kiu ni ĉiuj devas aparteni por nia 
propra palpebla profito.   Kiel malmulte ni mem nin komprenas!   Kiel 
do la aliaj, eĉ la plej bonaj homoj, povus nin kompreni!   Sed 
ĝuste per la premo kreiĝas la multekosta ŝtono.   La premo tie 
estis; ĉu iam en la daŭro de la tempo la mondo ekkonos la juvelon? 
</p>
<p class="p">
     Estis granda festo en la ĉefurbo de la landreganto.   Miloj da 
lampoj lumis, raketoj flugis alten.   Tiu brilo ne malaperas el la 
memoro kaŭze de tiu, kiu samtempe kun ĝi kun larmoj kaj doloro 
penis nerimarkate atingi fremdan teron.   Li devis forlasi la 
patrujon, forlasi la patrinon, ĉiujn siajn karajn, aŭ perei en la 
torento de la ordinareco. 
</p>
<p class="p">
     Al la malnova sonorilo estis bone, ĝi staris ŝirmita ĉe la 
Marbacha preĝeja muro!   La vento blovis super ĝi kaj povus rakonti 
al ĝi pri tiu, ĉe kies naskiĝo ĝi sonoris, rakonti, kiel malvarme 
ĝi blovis super li, kiam li antaŭ nelonge tute senfortiĝinte falis 
en la arbaro de la najbara lando, kie lia tuta riĉeco kaj lia tuta 
espero je la estonteco konsistis nur en la manuskripto de "Fiesko". 
La vento povus rakonti pri liaj unuaj protektantoj, ĉiuj artistoj, 
kiuj unu post la alia forŝteliĝis de la prelegado kaj preferis 
amuziĝi per kegloj.   La vento povus rakonti pri la pala forkurinto, 
kiu dum semajnoj, eĉ dum monatoj loĝis en mizera drinkejo, kie la 
mastro insultadis, furiozadis kaj drinkadis, kie regis bruta gajeco, 
dum li kantis pri sia idealo.   Malfacilaj tagoj, mallumaj tagoj! 
La koro devas mem suferi kaj sperti tion, kion ĝi iam per kanto 
proklamos al la mondo. 
</p>
<p class="p">
     Mallumaj tagoj, malvarmaj noktoj pasis super la malnova 
sonorilo; ĝi tion ne sentis, sed la sonorilo en la homa brusto 
sentas sian malbonan tempon.   Kiel fartis la juna homo?   Kiel 
fartis la malnova sonorilo?   La sonorilo venis malproksimen, pli 
malproksimen ol kiom oni antaŭe povis ĝin aŭdi de ĝia alta loko 
sur la turo.   Kaj la juna homo?   La sonorilo en lia brusto sonoris 
pli malproksimen, ol kiom lia piedo povis migri aŭ lia okulo povis 
vidi, ĝi sonoris kaj sonoras ankoraŭ nun trans la oceanon, 
ĉirkaŭe super la tuta tero.   Ni aŭdu tamen antaŭe pri la 
preĝeja sonorilo!   El Marbach oni ĝin forigis, oni ĝin vendis 
kiel malnovan kupraĵon, kaj ĝi devis migri en Bavarujon en la 
fandofornon.   Kiel kaj kiam ĝi tien venis?   Nu, tion la sonorilo 
mem rakontu, se ĝi povas, tio ne estas grava; sed tion oni scias 
certe, ke ĝi venis en la ĉefurbon de Bavarujo.   Pasis multe da 
jaroj depost tiam, kiam ĝi defalis de la turo; nun ĝi estis 
fandota, ĝi estis servonta por la elfando de honora monumento, de la 
statuo de unu Germana spirita heroo.   Aŭdu do, kiel okazis, mirinde 
kaj belege iras la aferoj en la mondo.   En Danujo, sur unu el la 
verdaj insuloj, kie kreskas la fago kaj kie leviĝas la multaj tomboj 
de gigantoj, vivis tre malriĉa knabo.   Li havis sur si lignajn 
ŝuojn, kaj li portadis en malnova tuko manĝaĵon al sia patro, 
malriĉa lignaĵisto.   La malriĉa knabo fariĝis la fiero de sia 
lando, li kreis belegajn marmorajn figurojn, kiuj kaŭzis admiron de 
la mondo, kaj ĝuste li estis tiu, kiu ricevis la honoran komision 
formi per argilo la figuron de nekomparebla grandeco, de radianta 
beleco, por ke ĝi povu esti fandita el metalo, ― la figuron de tiu 
knabo, kies nomon la patro enskribis en sia Biblio: Johann Christoph 
Friedrich. 
</p>
<p class="p">
     Kaj en la formon fluis la ardanta metalo, la malnova preĝeja 
sonorilo.   Neniu pensis pri ĝia hejmo, neniu pensis pri ĝia 
ĉesiĝinta sonorado; la sonorilo fluis kun la alia metalo en la 
formon kaj formis la kapon kaj la bruston de la statuo, kiu nun 
staras en Stutgarto antaŭ la malnova palaco, sur tiu loko, kie li, 
kiun ĝi prezentas, dum sia vivo iradis luktante kaj strebante, sub 
la premado de la mondo, li, la knabo el Marbach, la edukato de la 
Karola lernejo, la forkurinto, la granda senmorta poeto de Germanujo, 
kiu kantis pri la liberiginto de Svisujo kaj pri la de Dio inspirita 
virgulino de Francujo. 
</p>
<p class="p">
     Estis suna tago, flagoj flirtis de turoj kaj tegmentoj de la 
reĝurbo Stutgarto, la preĝejaj sonoriloj sonoris por festo kaj 
ĝojo, nur unu sonorilo silentis, ĝi brilis en la klara sunlumo, ĝi 
brilis de la vizaĝo kaj brusto de la starigita statuo.   Pasis 
ĝuste cent jaroj depost tiu tago, kiam la sonorilo sur la turo de 
Marbach sonoris ĝojon kaj konsolon al la suferanta patrino, kiu 
estis naskanta sian infanon, malriĉan en la malriĉa domo, sed iam 
estontan riĉan homon, kies trezorojn benas la mondo; cent jaroj 
pasis depost la naskiĝo de la poeto de noblaj virinaj koroj, de la 
prikantanto de la grando kaj belo, depost la naskiĝo de Johann 
Christoph Friedrich Schiller. </p>
<hr>
<div class="footer">
<a href="dekdu.html">Dekdu per la poŝto &nbsp;&gt;&gt;</a>
</div>
</body>
</html>
