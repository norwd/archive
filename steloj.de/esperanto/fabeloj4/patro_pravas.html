<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Kion la patro faras, estas ĉiam ĝusta</h3>
</title>
</head>
<body background="../bld/papero.jpg">
<div class="header">
<span class="header_left"><a href="sterkskarabo.html">&lt;&lt;&nbsp;Sterkskarabo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Kion la patro faras, estas ĉiam ĝusta</h3>
<p class="first_p">
     Nun mi volas rakonti al vi historion, kiun mi aŭdis, kiam mi 
estis ankoraŭ malgranda knabo, kaj ĉiufoje, kiam mi depost tiam 
ĝin rememoris, ĝi ŝajnis al mi ĉiam pli bela.   Kun la historioj 
estas tiel same, kiel kun multaj homoj: ju pli aĝaj, des pli belaj 
ili fariĝas, kaj tio estas agrabla. 
</p>
<p class="p">
     Vi certe estis jam en la kamparo, vi vidis veran malnovan 
vilaĝanan domon kun pajla tegmento.   Musko kreskas sur ĝi, nesto 
de cikonio estas sur la supro de la tegmento.   La cikonio neniam 
mankas; la muroj estas malrektaj, la fenestroj estas malaltaj, kaj 
nur unu el ili estas malfermebla.   La bakforno elstaras kiel 
malgranda dika ventro, kaj la siringa arbetaĵo kliniĝas super la 
barilon, apud kiu troviĝas marĉeto kun anaso aŭ junaj anasidoj 
ĝuste sub la kripla saliko.   Krom tio troviĝas ankaŭ ĉenhundo, 
kiu bojas kontraŭ ĉio kaj ĉiu. 
</p>
<p class="p">
     Ĝuste tia vilaĝana dometo staris tie en la kamparo, kaj en la 
dometo loĝis paro da maljunaj homoj, vilaĝano kaj vilaganino. 
Kvankam ili posedis tre malmulte, ili havis ankoraŭ ion superfluan, 
tio estis ĉevalo, kiu ordinare paŝtiĝadis ĉe la foskavoj apud la 
landvojo.   Patro rajdadis sur ĝi en la urbon, la najbaroj pruntadis 
ĝin kaj faradis pro tio iajn kontraŭservojn, tamen estus pli 
profite por la maljuna paro vendi la ĉevalon aŭ interŝanĝi ĝin 
kontraŭ tio aŭ alio, kio donus pli grandan profiton.   Sed kontraŭ 
kio interŝanĝi? 
</p>
<p class="p">
     "Tion vi, patreto, komprenos plej bone!" diris la virino. "Nun 
ĝuste estas foiro en la plej proksima vilaĝo, rajdu tien, vendu la 
ĉevalon aŭ faru bonan interŝanĝon.   Kion vi faras, estas ĉiam 
ĝusta.   Rajdu al la foiro!" 
</p>
<p class="p">
     Kaj ŝi ligis al li la kravaton, ĉar tion ŝi povosciis pli 
bone ol li; ŝi ligis al li duoblan banton, kio donis al li tre 
entrepreneman aspekton, brosis al li la ĉapelon per la manplato, 
kisis lin sur la varma buŝo, kaj poste li vigle elrajdis sur la 
vendota aŭ interŝanĝota ĉevalo.   Jes, patro povosciis rajdi 
vigle. 
</p>
<p class="p">
     La suno brulis, nenia nubeto troviĝis sur la ĉielo.   Sur la 
vojo estis polvo.   Multaj foiranoj en veturilo, sur ĉevalo aŭ sur 
siaj propraj piedoj vivigis la ordinare senhoman landvojon.   Regis 
granda suna varmego, kaj nenie sur la tuta vojo oni vidis ian ombran 
loketon. 
</p>
<p class="p">
     Nia maljuna amiko renkontiĝis kun kamparano, kiu pelis bovinon, 
bovinon tiel ĉarman, kiel bovino nur povas esti. "Ĝi certe donas 
belan lakton!" li pensis, "mi eble povus fari bonan interŝanĝon! 
Aŭskultu, vi kun la bovino!" li diris, "ni iom babilu unu kun la 
alia!   Vidu, mi opinias, ke ĉevalo kostas pli ol bovino; sed estas 
indiferente!   De bovino mi havus pli da profito. ĉu vi volas 
interŝanĝi?" 
</p>
<p class="p">
     "Tre volonte!" diris la homo kun la bovino, kaj ili faris la 
interŝanĝon. 
</p>
<p class="p">
     La negoco estis finita, kaj nun la vilaĝano povus iri returne, 
ĉar li atingis ja la celon de sia vojaĝo; sed ĉar li eliris kun la 
intenco viziti la foiron, li volis nun iri al la foiro, por ĝin 
rigardi; kaj tial nia amiko pelis sian bovinon pluen.   Li iris 
rapide, kaj la bovino iris rapide, kaj tial ili baldaŭ atingis unu 
homon, kiu kondukis ŝafon.   Tio estis bona ŝafo, sana kaj abunde 
kovrita de lano. 
</p>
<p class="p">
     "Tion mi volus havi!" pensis la vilaĝano. "Ĉe niaj foskavoj ne 
mankus al ĝi herbo, kaj en la vintro oni povus preni ĝin al si en 
la loĝejon.   En efektiveco estus por ni pli ĝuste teni ŝafon ol 
bovinon.   Ĉu ni faros interŝanĝon?" 
</p>
<p class="p">
     Nu, la homo, al kiu apartenis la ŝafo, kompreneble faris tion 
volonte, kaj tiamaniere la interŝanĝo estis farita, kaj la 
vilaĝano iris kun sia ŝafo laŭlonge de la landvojo.   Sur 
piedvojeto, kiu kruciĝis kun la landvojo, li ekvidis homon kun 
granda ansero sub la brako. 
</p>
<p class="p">
     "Ha, pezan anseron vi tie portas!" ekparolis al li la vilaĝano 
"Kian grason kaj kiajn plumojn ĝi havas!   Ĝi bone aspektus en nia 
marĉeto!   Tiam patrino havus do ion, por kio ŝi povus kolekti 
siajn ŝelojn!   Ofte ŝi diris: "bone estus, se ni havus anseron!" 
Nun ŝi povas ĝin ricevi, kaj ŝi ĝin ricevos!   Ĉu vi volas 
interŝanĝi?   Pro via ansero mi donos al vi la ŝafon kaj ankoraŭ 
sinceran dankon!" 
</p>
<p class="p">
     Nu, tion la alia certe volis, kaj tiamaniere ili faris 
interŝanĝon; la vilaĝano ricevis la anseron.   Li troviĝis 
proksime de la urbo, la puŝiĝado sur la vojo pligrandiĝis, estis 
svarmado de homoj kaj bestoj.   Ĉiuj iris laŭlonge de la vojo, 
preter la terpoma kampo de la ŝosea impostisto; sur tiu kampo staris 
alligita la kokino de la impostisto, por ke ĝi ne forkuru en la 
ĝenerala konfuzo kaj ne malaperu por ĉiam.   La kokino 
palpebrumadis per unu okulo kaj aspektis sufiĉe bone. "Kluk, kluk!" 
ĝi kriadis; kion ĝi pensis ĉe tio, mi ne povas diri, sed kiam la 
vilaĝano ĝin ekvidis, li pensis: tio estas la plej bela kokino, 
kian mi iam vidis, ĝi estas pli bela ol la kokino de la pastro; mi 
volus ĝin havi.   Kokino ĉiam trovas por si grajnon, ĝi preskaŭ 
mem povas zorgi pri si!   Mi opinias, ke estus bona interŝanĝo, se 
mi ricevus ĝin pro la ansero. "Ĉu vi volas interŝanĝi kun mi?" li 
demandis. "Interŝanĝi?" demandis la alia, "nu, tio ne estus tre 
malbona!"   Kaj ili faris la interŝanĝon La ŝosea impostisto 
ricevis la anseron, kaj la vilaĝano la kokinon. 
</p>
<p class="p">
     Dum sia vojaĝo al la urbo li certe plenumis ne malmulte da 
faroj.   Krom tio estis tre varme kaj li estis laca.   Gluto da 
brando kaj peco da pano estis necesa por li.   Ĉar li troviĝis 
ĝuste antaŭ drinkejo, li volis eniri, sed en la sama momento la 
drinkejmastro volis eliri; la vilaĝano renkontiĝis kun ĉi tiu, kiu 
portis ĝissupre plenigitan sakon, ĝuste en la pordo. 
</p>
<p class="p">
     "Kion vi havas en la sako?" demandis la vilaĝano. 
</p>
<p class="p">
     "Putrajn pomojn!" diris la alia, "tutan plenan sakon por la 
porkoj." 
</p>
<p class="p">
     "Tio estas ja grandega kvanto!   Mi dezirus, ke patrino tion 
vidu.   Ni havis en la pasinta jaro nur unu solan pomon sur la 
maljuna arbo apud la stalo.   Ni devis konservi la pomon, kaj ĝi 
staris sur la komodo, ĝis ĝi tute malboniĝis.   Ĉiuokaze tio 
montras certan bonhavecon," diris nia patrino.   Sed ĉi tie ŝi povus 
vidi grandegan bonhavecon!   Jes, mi dezirus, ke ŝi tion vidu. 
</p>
<p class="p">
     "Nu, kion vi donos pro tio?" demandis la mastro. 
</p>
<p class="p">
     "Doni?   Mi donos interŝanĝe mian kokinon!"   Kaj li donis 
interŝanĝe la kokinon, ricevis la pomojn kaj eniris en la drinkejon 
rekte al la bufedo.   Sian sakon kun la pomoj li apogis al la forno; 
sed ke en ĝi estis forta fajro, pri tio li ne pensis.   En la 
ĉambro troviĝis multe da fremduloj, ĉevalkomercistoj, 
bovkomercistoj kaj ankaŭ du angloj, kaj ĉi tiuj ĉiuj estas tiel 
riĉaj, ke iliaj poŝoj disŝiriĝas de la multego da oraj moneroj; 
en aferoj de vetado ili estas tre kompetentaj, kaj pri tio vi tuj 
aŭdos. 
</p>
<p class="p">
     "Sss! sss!   Kio estis tiu stranga sono ĉe la forno?   La pomoj 
komencis rostiĝi." 
</p>
<p class="p">
     "Kio tio estas?"   Tion ili baldaŭ sciiĝis, la tutan historion 
pri la ĉevalo, kiu estis interŝanĝita kontraŭ bovino kaj tiel 
ĉiam pli malsupren ĝis la putraj pomoj. 
</p>
<p class="p">
     "Atendu, jen vi ricevos batojn de patrino, kiam vi venos 
hejmen!" diris la angloj. 
</p>
<p class="p">
      "Mi ricevos kisojn, ne batojn!" respondis la vilaĝano. "Nia 
patrino diros: kion patro faras, estas ĉiam ĝusta!" 
</p>
<p class="p">
     "Ĉu ni vetu?" ili demandis. "Tutajn barelojn da oraj moneroj!" 
</p>
<p class="p">
     "Mi estos kontenta de unu buŝelo!" respondis la vilaĝano, "sed 
mi povas proponi vete nur buŝelon da pomoj kaj ankaŭ min mem kaj 
patrinon." 
</p>
<p class="p">
     "Bone, bone!" ili diris, kaj tiamaniere la veto estis farita. 
</p>
<p class="p">
     La veturilo de la drinkejmastro haltis antaŭ la pordo, la 
angloj eniris, la vilaĝano eniris, la putraj pomoj estis metitaj en 
la veturilon, kaj fine ili alveturis antaŭ la domo de la vilaĝano. 
</p>
<p class="p">
     "Bonan vesperon, patrino!" 
</p>
<p class="p">
     "Dankon, patreto!" 
</p>
<p class="p">
     "Nian ĉevalon mi bone interŝanĝis!" 
</p>
<p class="p">
     "Jes, vi tion komprenas!" diris la virino, kaptis lin ĉirkaŭ 
la korpo kaj forgesis pri la sako kaj pri la fremduloj. 
</p>
<p class="p">
     "Mi interŝanĝis la ĉevalon kontraŭ bovino!" 
</p>
<p class="p">
     "Dankon al Dio pro la lakto!" diris la virino. "Nun denove venos 
sur nian tablon laktaj manĝaĵoj, butero kaj fromaĝo.   Tio estis 
bela interŝanĝo!" 
</p>
<p class="p">
     "Jes, sed la bovinon mi denove interŝanĝis kontraŭ ŝafo!" 
</p>
<p class="p">
     "Tio certe estas ankaŭ pli bona!" diris la virino. "Vi agas 
ĉiam pripensite.   Por ŝafo ni havas tute sufiĉe da herbo.   Nun 
ni povas havi ŝafan lakton, ŝafan fromaĝon kaj lanajn ŝtrumpojn, 
eĉ lanajn noktajn jakojn.   Tion bovino ne donas; ĝi perdas siajn 
harojn!   Vi estas tre pripensema kaj prudenta homo!" 
</p>
<p class="p">
     "Sed la ŝafon mi interŝanĝis kontraŭ ansero!" 
</p>
<p class="p">
     "Ĉu efektive ni havos en ĉi tiu jaro Sanktmartenan anseron, 
patreto?   Vi ĉiam pensas nur pri tio, ke vi faru al mi ĝojon! 
Tio estis ĉarmega ideo de via flanko!   La anseron ni povas alligi 
tie sur la herbo, kaj tiam ĝi ĝis la Sankta Marteno fariĝos 
ankoraŭ pli grasa!" 
</p>
<p class="p">
     "Sed la anseron mi denove interŝanĝis kontraŭ kokino!" diris 
la edzo. 
</p>
<p class="p">
     "Kokino!   Tion mi nomas bona interŝanĝo," diris la edzino; 
"la kokino metas ovojn, ĝi ilin elkovas, ni ricevos kokidojn, ni 
ricevos tutan kokinaron!   Ĝuste tion mi kaŝite deziris al mi!" 
</p>
<p class="p">
     "Jes, sed anstataŭ la kokino mi prenis interŝanĝe sakon da 
putraj pomoj!" 
</p>
<p class="p">
     "Nun mi devas vin kisi!" ekkriis la virino plena de ĝojo. 
"Dankon al vi, mia kara edzo!   Mi ion rakontos al vi.   Kiam vi 
forestis, mi havis la intencon prepari por vi tre bonan manĝaĵon: 
ovaĵon kun ŝenoprazo.   La ovojn mi havis, la ŝenoprazon mi ne 
havis.   Tial mi iris al la edzino de la lernejestro.   Mi scias 
certe, ke ili havas ŝenoprazon, sed la virino estas avarulino, tiu 
maljuna azenino!   Mi petis, ke ŝi pruntu al mi iom.   Prunti! ŝi 
diris, nenio kreskas en nia ĝardeno, eĉ putra pomo tie ne 
troviĝas; eĉ tion mi ne povus al vi prunti!   Nun mi povas prunti 
al ŝi dek, kaj eĉ plenan sakon!   Kia ĝojo, patreto!"   Kaj ŝi 
kisis lin sur la buŝo. 
</p>
<p class="p">
     "Tio plaĉas al mi!" diris unu el la angloj. "Ĉiam pli 
malsupren, kaj tamen ĉiam egale ĝoja!   Tio efektive meritas oron!" 
Kaj al la vilaĝano, kiu ricevis ne puŝojn, sed kisojn, ili donis 
barelon da oraj moneroj. 
</p>
<p class="p">
     Jes, tio ĉiam estas rekompencata, se la edzino konscias kaj 
konfesas, ke patro estas pli saĝa kaj ke ĉio, kion li faras, estas 
ĉiam ĝusta. 
</p>
<p class="p">
     Vidu, tio estas bona historio!   Mi aŭdis ĝin, kiam mi estis 
malgranda infano, kaj nun vi ankaŭ ĝin aŭdis kaj vi scias, ke kion 
patro faras, ĉiam estas ĝusta. </p>
<hr>
<div class="footer">
<a href="negxulo.html">Neĝulo&nbsp;&gt;&gt;</a>
</div>
</body>
</html>
