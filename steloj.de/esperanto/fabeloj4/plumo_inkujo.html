<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Plumo kaj inkujo</h3>
</title>
</head>
<body background="../bld/papero.jpg">
<div class="header">
<span class="header_left"><a href="perlovico.html">&lt;&lt;&nbsp;Peco da perlovico</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Plumo kaj inkujo</h3>
<p class="first_p">
     En la ĉambro de unu poeto oni iam, pririgardante lian inkujon, 
eldiris la opinion: "Estas rimarkinde, kio povas eliri el ĉi tiu 
inkujo!   Kio nun sekvos plej frue?   Jes, estas rimarkinde!" 
</p>
<p class="p">
     "Tiel efektive estas," diris la inkujo. "Estas nekompreneble! 
Ĝuste tion mi ĉiam asertas!" ĝi diris fiere al la plumo kaj al la 
aliaj objektoj sur la tablo, kiuj povis tion aŭdi. "Estas efektive 
rimarkinde, kio povas eliri el mi, jes, estas preskaŭ nekredeble! 
En efektiveco mi mem ne scias, kio estos la plej baldaŭa, kiam la 
homo denove komencas ĉerpi el mi.   Unu guto el mi sufiĉas por 
duono da paĝo da papero, kaj kio ne povas stari sur ĝi!   Mi estas 
io tute rimarkinda.   El mi sola eliras ĉiuj verkoj de la poeto! 
tiuj karakterizadoj de aparta homo, kiel li estas kaj vivas, tiel ke 
la homoj pensas, ke ili lin rekonas; tiuj koraj sentoj, tiu bona 
humoro, tiuj ĉarmaj priskriboj de la naturo!   Mi tion mem ne 
komprenas, ĉar mi tute ne konas la naturon; ĝi tamen vivas en mi. 
El mi eliris kaj ĉiam ankoraŭ eliras tiu anaro da ŝvebantaj 
ĉarmaj knabinoj, maltimaj kavaliroj sur spiregantaj ĉevaloj, gajaj 
kaj sanaj naturuloj!   Jes, mi tion mem ne scias kaj mi nenion pensas 
ĉe tio." 
</p>
<p class="p">
     "En tio vi estas tute prava!" diris la plumo; "vi tute ne 
pensas, ĉar se vi pensus, tiam vi komprenus, ke vi nur donas 
fluidaĵon!   Vi donas malsekecon, por ke mi povu eldiri kaj 
videbligi sur papero tion, kion mi havas en mi; tion mi skribas.   La 
skribanto estas la plumo; pri tio neniu homo dubas; kaj koncerne la 
poezian arton la plejmulto da homoj komprenas tiom same multe, kiel 
malnova inkujo." 
</p>
<p class="p">
     "Vi havas nur tro malmulte da sperto!" respondis la inkujo. "Vi 
servas ja apenaŭ unu semajnon, kaj vi estas jam duone eluzita.   Ĉu 
vi eble imagas al vi, ke vi estas la poeto?   Vi estas nur la 
servisto, kaj mi havis jam multe el via speco, antaŭ ol vi venis, mi 
havis el la ansera familio, kiel ankaŭ el angla fabriko.   Mi estas 
kompetenta pri anseraj trunketoj kaj pri ŝtalaj plumoj.   Mi havis 
jam multe da ili en servado kaj ricevos ankoraŭ multe, kiam li, la 
homo, kiu faras por mi la movojn, venados kaj skribados tion, kion li 
ĉerpas el mia interno.   Mi nun nur volus scii, kion li antaŭ ĉio 
el mi elprenos." 
</p>
<p class="p">
     "Malsaĝa inka tineto!" diris la plumo. 
</p>
<p class="p">
     Malfrue vespere la poeto venis hejmen, li venis el koncertejo, 
kie li aŭdis bonegan violoniston kaj estis tute plenigita kaj 
emociita de lia nekomparebla ludado.   Mirigan mondon da tonoj li 
elsorĉis el sia instrumento: jen ĝi sonis kiel sonoraj akvogutoj, 
perlo post perlo, jen kiel plena ĥoro da pepantaj birdoj, jen 
ventego bruis tra pinarbaro.   Ŝajnis al li, ke li aŭdis ploradon 
de sia propra koro, sed per melodioj, kiuj sonas el belega voĉo de 
virino.   Estis tiel, kvazaŭ sonis ne nur la kordoj de la violono, 
sed ankaŭ la ponteto, eĉ la ŝraŭboj kaj la resontabulo; estis 
eksterordinare!   Ĝi estis malfacila kaj tamen aspektis kiel infana 
ludo, kvazaŭ la arĉo nur simple kuradis tien kaj reen super la 
kordoj.   Oni povus pensi, ke ĉiu devas povi fari tiel same.   La 
violono sonis per si mem, la arĉo ludis per si mem, ili ambaŭ faris 
la tutaĵon, oni forgesis ĉe tio pri la majstro, kiu ilin gvidis, 
kiu enspiris al ili vivon kaj animon.   Oni forgesis pri la majstro, 
sed pri li pensis la poeto, pri li li rakontis, kaj li skribis siajn 
pensojn tiamaniere: 
</p>
<p class="p">
     "Kiel malsaĝa tio estas, se la arĉo kaj la violono volas esti 
fieraj pri siaj faroj!   Kaj tamen ni homoj ja agas tiel tre ofte, la 
poeto, la artisto, la eltrovinto kaj vojebeniganto en la scienco, la 
militestro.   Ni fanfaronas, ni estas fieraj pri niaj faroj, ― kaj 
tamen ni ĉiuj estas ja nur la instrumentoj, per kiuj Dio ludas; al 
Li sola apartenas la gloro!   Ni havas nenion, pri kio ni povus esti 
fieraj." 
</p>
<p class="p">
     Jes, tion la poeto skribis, li skribis tion en formo de parabolo 
kaj nomis ĝin "La majstro kaj la instrumentoj." 
</p>
<p class="p">
     "Jen vi ricevis vian titolon, sinjorino!" diris la plumo al la 
inkujo, kiam ili ambaŭ denove estis solaj. "Kredeble vi aŭdis, kiam 
li laŭte legis al si tion, kion mi skribis?" 
</p>
<p class="p">
     "Jes, kion mi donis al vi por skribi," respondis la inkujo. "Tio 
estis ja frapo sur vin pro via fiereco!   Kaj vi eĉ ne povas 
kompreni, ke oni mokas vin!   Mi donis al vi frapon ĝuste el mia 
interno!   Mi konas ja mian propran mokadon!" 
 </p>
<p class="p">
    "Malsaĝa inktruo!" diris la plumo. 
</p>
<p class="p">
     "Skriba ŝtipo!" respondis la inkujo. 
</p>
<p class="p">
     Kaj ĉiu el ili havis la konscion, ke ĝi donis bonan lecionon 
al la dua, kaj ĝi estas ĉiam agrabla konscio, kiam oni estas 
konvinkita, ke oni al iu bone servis, tiam oni havas trankvilan 
dormon, kaj ili ambaŭ havis trankvilan dormon.   Sed la poeto ne 
dormis; liaj pensoj fluis kiel la tonoj de la violono, ruliĝante 
kiel perloj, bruante tra arbaro simile al la ventego, kiun li sentis 
en sia propra koro.   Li sentis la radion, venantan de la eterna 
majstro. 
</p>
<p class="p">
     Al li sola apartenas la gloro! 
</p>
<hr>
<div class="footer">
<a href="infano_en_tombo.html">Infano en la tombo&nbsp;&gt;&gt;</a>
</div>
</body>
</html>
