<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">La vento rakontas pri Valdemaro Doe kaj pri liaj filinoj</h3>
</title>
</head>
<body background="../bld/papero.jpg">
<div class="header">
<span class="header_left"><a href="malbonprinc.html">&lt;&lt;&nbsp;Malbona princo (Legendo)</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">La vento rakontas pri Valdemaro Doe kaj pri liaj filinoj</h3>
<p class="first_p">
     Kiam la vento blovas super la herbo, tiam ĉi tiu krispiĝas 
kiel trankvila akvo, sed kiam la vento blovas super la greno, tiam 
ĉi tiu ondiĝas kiel la maro; tio estas la danco de la vento. 
Aŭskultu tamen, kion ĝi rakontas; ĝi ĉion laŭte elkantas, kaj 
tio sonas alie en la arboj de la arbaro ol tra la truoj, fendoj kaj 
krevoj de la muro.   Ĉu vi vidas, kiel la vento tie supre pelas la 
nubojn, kvazaŭ ili estus ŝafaro?   Ĉu vi aŭdas, kiel la vento ĉi 
tie malsupre krias tra la korta pordo, kvazaŭ ĝi estus la gardisto 
kaj trumpetus per korno?   Mirinde ĝi siblas en la kamentubon kaj en 
la kamenon; la fajro ĉe tio flamas pli gaje kaj kraketas, enlumas en 
la ĉambron, kaj tiam ĉi tie estas varme kaj komforte, tiel ke oni 
volonte sidas kaj aŭskultas.   Nun la vento rakontu!   Ĝi scias 
fabelojn kaj historiojn, pli ol ni ĉiuj kune.   Aŭskultu do, kiel 
ĝi rakontas: 
</p>
<p class="p">
     "Hu-u-u!" tia estas rekantaĵo de gŝia kanto.</p> 

<p align="center" class="center">* * *</p>

<p class="p">
     Ĉe la granda Belto staras malnova kastelo kun dikaj ruĝaj 
muregoj", rakontas la vento. "Mi konas ĉiun ŝtonon, mi vidis ĝin 
jam antaŭe, kiam ĝi troviĝis ankoraŭ en la kastelo de Marsk Stig. 
La posedanto malriĉiĝis, la ŝtono denove leviĝis kaj formis novan 
muregon, novan kastelon, en alia loko, la kastelon Borreby, kiu 
staras ankoraŭ nun. 
</p>
<p class="p">
     Mi vidis kaj konis la alte nobelajn virojn kaj virinojn, la 
ŝanĝiĝantajn generaciojn, kiuj tie loĝis.   Nun mi rakontos pri 
Valdemaro Doe kaj pri liaj filinoj! 
</p>
<p class="p">
     Kun fiere levita kapo li iradis, li estis el reĝa devenantaro. 
Li povosciis pli ol peli cervon kaj malplenigi kruĉon, ― tion oni 
baldaŭ vidos, diris li mem. 
</p>
<p class="p">
     Rigide lia edzino en vestoj el orŝtofo iradis sur la 
frotpurigita pargeta planko; belegaj tapetoj kovris la murojn, kaj la 
artiste skulptitaj mebloj estis multekostaj kaj grandvaloraj. 
Arĝentajn kaj orajn vazojn ŝi alportis en la domon; germana biero 
kuŝis en la kelo; nigraj fajraj ĉevaloj blekis en la stalo; granda 
riĉeco montriĝis ĉie en la kastelo Borreby. 
</p>
<p class="p">
     Ankaŭ infanoj tie troviĝis; tri elegantaj knabinoj, Ido, 
Johanino kaj Anno-Doroteo.   Mi memoras la nomojn ankoraŭ tre 
precize. 
</p>
<p class="p">
     Tio estis riĉaj homoj, tio estis grandsinjoraj homoj, naskitaj 
kaj elkreskintaj en lukso!   "Hu-u-u!" kantis la vento, kaj poste ĝi 
rakontis plue. 
</p>
<p class="p">
     "Tie mi ne vidis, kiel en la aliaj malnovaj kasteloj, ke la 
altmoŝta sinjorino sidas kun ŝiaj servistinoj en la ĉambrego kaj 
turnas la ŝpinilon; ŝi ludadis la bonsonan liuton kaj kantadis, 
tamen ne ĉiam la malnovajn patrujajn kantojn, sed kantojn en fremda 
lingvo.   Tie regis vivo kaj societemeco, eminentaj fremduloj venadis 
de proksime kaj de malproksime, muziko sonadis, pokaloj sonadis, mi 
ne povis superbrui ilin!" diris la vento. "Tie regis malhumileco kun 
lukso kaj riĉeco, sinjoreco, sed ne Dio!" 
</p>
<p class="p">
     "Estis ĝuste la vespero de bela Maja tago," rakontis la vento, 
„mi venis de okcidente, mi estis ruiniginta la ŝipojn ĉe la 
okcidenta bordo de Jutlando, mi estis kurinta trans la erikejon kaj 
la arbarverdan marbordon kaj venis nun senspire trans la Belton. 
Ĉe la bordo de Zelando mi kuŝiĝis por ripozi, proksime de la 
kastelo Borreby, kie staris ankoraŭ la arbaro kun belegaj kverkoj. 
</p>
<p class="p">
     La junuloj el la ĉirkaŭaĵo elvenis kaj kolektis branĉaĵon 
kaj branĉojn, la plej grandajn kaj plej sekajn, kiujn ili povis 
trovi.   Ili iris kun tio en la vilaĝon, metis tion en formo de 
amasetoj, ekbruligis ilin, kaj knabinoj kaj knaboj dancis ĉirkaŭ 
ili kun kantado.“ 
</p>
<p class="p">
     "Mi kuŝis silente", diris la vento, „sed senbrue mi blovis sur 
unu branĉon, kiu estis kuŝigita de la plej bela junulo.   Ĝi 
ekflamis, flamis pli alte ol ĉiuj aliaj.   Li estis la elektito, li 
fariĝis la reĝo de la festo kaj antaŭ ĉio elektis al si inter la 
knabinoj sian reĝinon.   Estis ĝojo, estis gajeco, pli granda ol en 
la kastelo Borreby.</p>

<p align="center" class="center">* * *</p>

<p class="p">     Al la kastelo veturis en ora kaleŝo kun ses ĉevaloj la 
altmoŝta sinjorino kaj ŝiaj tri filinoj, tiel elegantaj, tiel 
junaj, tri ĉarmaj floroj: rozo, lilio kaj pala hiacinto.   La 
patrino mem estis luksa tulipo, ŝi salutis neniun el la tuta 
kolektiĝinta societo, kiu haltis en sia amuziĝo kaj riverencis kaj 
salutis per la piedoj; oni povus pensi, ke la sinjorino timis, ke de 
saluto ŝi rompiĝus. 
</p>
<p class="p">
     La rozo, la lilio kaj la pala hiacinto, jes, mi vidis ilin 
ĉiujn tri!   Kies reĝinoj ili iam fariĝos? mi pensis.   Ilia 
elektito estos fiera kavaliro, eble eĉ princo! 
</p>
<p class="p">
     Hu-u-u! 
</p>
<p class="p">
     La kaleŝo veturis kun ili pluen, kaj la vilaĝanoj daŭrigis 
sian dancadon. 
</p>
<p class="p">
     "Sed en la nokto, kiam mi leviĝis," rakontis la vento, "la 
altmoŝta sinjorino kuŝiĝis, por neniam plu leviĝi.   Ŝin trafis 
tio, kio trafas ĉiujn homojn, tio estas nenio nova.   Valdemaro Doe 
dum unu momento staris serioze kaj enpensiĝinte; la plej fiera arbo 
povas fleksiĝi, sed ne rompiĝi, diris ia voĉo en li.   La filinoj 
ploris, kaj ĉiuj en la kastelo viŝis al si larmojn el la okuloj, 
sed sinjorino Doe forflugis, ― kaj mi ankaŭ flugis pluen! 
Hu-u-u!" diris la vento.</p> 


<p align="center" class="center">* * *</p>

<p class="p">     Mi revenis, mi ofte revenadis, trans Funen kaj la akvon de 
Belto, kaj mi ripozis ĉe la bordo proksime de Borreby, apud la 
belega kverka arbaro.   Tie havis siajn nestojn la maraglo, la 
arbaraj kolomboj, la blue-nigraj korvoj kaj eĉ la nigra cikonio. 
Estis frua sezono, kelkaj havis ovojn, aliaj havis jam idojn.   Ha, 
kiel ili flugadis, kiel ili kriadis!   Oni aŭdis frapojn de hakilo, 
unu post la alia.   La arbaro estis elhakota, Valdemaro Doe volis 
konstrui multekostan ŝipon, militan ŝipon, triferdekulon, kiun la 
reĝo certe aĉetos, kaj tial la arbaro estis elhakata, la rekonilo 
de la maristoj, la loĝejo de la birdoj.   Kun timego flugadis tien 
kaj reen alaŭdfalko, kies neston oni detruis; la maraglo kaj ĉiuj 
arbaraj birdoj devis forlasi sian hejmon, flugadis senplane kaj 
kriadis de timo kaj kolero; mi komprenis bone ilian malĝojon kaj 
iliajn vortojn.   La kornikoj kaj monedoj kriis moke tute laŭte: 
"For el la nesto!   For el la nesto!   For, for!" 
</p>
<p class="p">
     Meze de la arbaro apud grupo de laboristoj staris Valdemaro Doe 
kun siaj tri filinoj, kaj ĉiuj ridis pri la sovaĝa angora kriado de 
la birdoj.   Nur la plej juna filino, Anno-Doroteo, sentis kompaton 
en sia koro, kaj kiam oni volis faligi ankaŭ duone velksekiĝintan 
arbon, sur kies nudaj branĉoj havis sian neston la nigra cikonio, 
kies idoj scivole rigardis el la nesto, ŝi petis por ĝi, ŝi petis 
kun larmoj en la okuloj, kaj tial oni permesis, ke la arbo kun la 
nesto de la nigra cikonio restu.   Tio cetere estis nur malgrava 
afero. 
</p>
<p class="p">
     Oni hakis, oni segis, ― oni konstruis triferdekulon.   La 
lulilo de la konstruisto estis starinta nur en malgrava kabano, sed 
nobelaj moroj kaj nobelaj manieroj lin distingis.   La frunto kaj la 
okuloj atestis pri lia saĝeco kaj lia kapableco, kaj Valdemaro Doe 
volonte aŭskultadis, kiam li rakontis.   Ankaŭ la malgranda Ido 
volonte aŭskultadis, la plej aĝa, dekkvinjara filino; kaj dum li 
estis konstruanta ŝipon por la patro, li konstruis por si mem 
ĥimerkastelon, en kiu li kaj la malgranda Ido sidis kiel edzo kaj 
edzino, kaj tio efektive fariĝus, se nur la kastelo estus konstruita 
el ŝtonoj kaj ĉirkaŭita de remparoj kaj fosoj, ĝardenoj kaj 
arbaroj.   Sed ĉe sia tuta saĝeco la majstro tamen estis nur 
malriĉa birdo, kaj kion havas por fari la pasero en la rondo de la 
gruoj?   Hu-u-u!   Mi forflugis, kaj li ankaŭ forflugis, ĉar oni ne 
permesis al li resti, kaj la malgranda Ido paciĝis kun tio, ĉar ŝi 
devis paciĝi. </p>

<p align="center" class="center">* * *</p>


<p class="p">     En la ĉevalejo blekis la nigraj ĉevaloj, kiuj meritis 
admiradon, kaj oni ilin admiris.   La admiralo estis sendita de la 
reĝo mem, por pririgardi la novan militan ŝipon kaj trakti pri la 
aĉeto.   Li eldiris laŭte sian admiron pri la fajraj ĉevaloj; mi 
bone tion aŭdis,“ diris la vento; „mi sekvis la sinjorojn tra la 
malfermita pordo kaj disĵetis la pajlerojn kiel orajn fadenojn 
antaŭ iliajn piedojn.   Valdamaro Doe volis havi oron, la admiralo 
volis havi la nigrajn ĉevalojn, tial li tiel ilin laŭdis, sed tio 
ne estis komprenita, kaj tial ankaŭ la ŝipo ne estis aĉetita. 
Ĝi staris, kovrita per tabulegoj, ĉe la bordo, kiel arkeo de Noa, 
kiu neniam iris sur la maron.   Hu-u-u!   Kaj tio estis ploreginda 
afero. 
</p>
<p class="p">
     En la vintro, kiam neĝa kovro kuŝis sur la kampo, kiam 
naĝanta glacio plenigis Belton kaj mi ĝin puŝis al la bordo,“ 
rakontis plue la vento, „venis korvoj kaj kornikoj, unuj pli nigraj 
ol la aliaj, en grandaj svarmoj; ili sidiĝis sur la dezerta, 
senviva, soleca ŝipo ĉe la bordo kaj kriis raŭke kaj plendis pri 
la arbaro, kiu malaperis, pri la multaj belegaj birdaj nestoj, kiuj 
estis detruitaj, pri la senrifuĝaj maljunaj birdoj, pri la 
senrifuĝaj birdidoj, kaj ĉio fariĝis por la malnova neuzeblaĵo, 
por la fiera ŝipo, kiu estis neniam elnaĝonta. 
</p>
<p class="p">
     Mi blovis en la neĝon, tiel ke ĝi gaje ekturniĝis; ĝi alte 
amasiĝis ĉirkaŭ la ŝipo kaj sur ĝi.   Mi aŭdigis al ĝi mian 
voĉon, por ke ĝi povu rimarki, kion vento havas por diri.   Mi 
povas laŭdi min, ke mi kunlaboris kiom mi povis, por ke ĝi kolektu 
al si sperton.   Hu-u-u! 
</p>
<p class="p">
     Kaj la vintro foriris, vintro kaj somero, ili foriris kaj 
foriras tiel same, kiel mi foriras, kiel forbloviĝas la neĝo, kiel 
forfalas la floraĵo de la pomarbo kaj kiel forskuiĝas la folioj. 
For, for! ankaŭ la homoj formalaperas! 
</p>
<p class="p">
     Sed ankoraŭ la filinoj estis junaj, la malgranda Ido estis rozo 
belaspekta kiel tiam, kiam la ŝipkonstruisto ŝin vidis.   Ofte mi 
ludis kun ŝiaj longaj brunaj haroj, kiam ŝi enpense staris apud la 
pomarbo en la ĝardeno kaj ne rimarkis, ke mi ŝutas al ŝi 
floraĵojn sur la harojn, kiuj disliberiĝis, kaj ŝi rigardis la 
ardantan sunon kaj la oran ĉielon tra la mallumaj arbetaĵo; kaj 
arboj de la ĝardeno. 
</p>
<p class="p">
     Ŝia fratino Johanino estis kiel lilio, brilanta kaj rigida; kun 
fiere levita kapo ŝi iradis, kaj, simile al sia patrino, ŝi neniam 
respondis al afabla saluto, timante, ke de resaluto ŝi povus 
rompiĝi.   Volonte ŝi iradis en la grandan salonon, kie pendis la 
portretoj de la prapatroj; la virinoj sur la portretoj havis sur si 
veluron kaj silkon kaj malgrandajn ĉapeletojn kun riĉa perla 
brodaĵo sur la plektitaj haroj.   Tio estis belaj virinoj!   Iliajn 
edzojn oni vidis vestitajn en ŝtalo aŭ en multekostaj manteloj, 
subŝtofitaj per sciuraj feloj, kaj kun blueta kolkrispo.   La glavo 
estis zonita ĉirkaŭ la femuro, ne ĉirkaŭ la lumbo.   Kie iam 
pendos sur la muro la portreto de Johanino, kaj kiel aspektos ŝia 
nobela edzo?   Pri tio ŝi pensis, pri tio ŝi flustris, mi tion 
aŭdis, kiam mi tra la longa koridoro enkuris en la salonon kaj 
elkuris returne. 
</p>
<p class="p">
     Anno-Doroteo, la pala hiacinto, nur dekkvarjara infano, estis 
silentema kaj meditema; la grandaj akvobluaj okuloj aspektis 
enpensigitaj, sed ĉirkaŭ la buŝo ludis infana rideto, mi ne povis 
ĝin forblovi, kaj mi tion ankaŭ ne volis. 
</p>
<p class="p">
     Mi renkontis ŝin en la ĝardeno, en la interkrutejo kaj ĉe la 
kamplimoj, kie ŝi kolektis herbojn kaj florojn, pri kiuj ŝi sciis, 
ke ŝia patro povas ilin uzi por trinkaĵoj kaj gutoj, kiujn li 
povosciis distili; Valdemaro Doe estis malhumila kaj fiera, sed 
ankaŭ multescia kaj sperta.   Oni tion bone sciis, oni flustris al 
si pri tio diversajn rakontojn.   Fajro brulis en lia kameno eĉ en 
somero; la pordo de la ĉambro estis ŝlosita; tage kaj nokte li 
laboradis senlace en sia laboratorio, sed li ne parolis pri tio 
multe; la fortojn de la naturo oni devas primajstri sekrete.   Li 
esperis, ke li baldaŭ ellernos la plej bonan arton ― la arton fari 
oron. 
</p>
<p class="p">
     Tial el lia kameno ĉiam montriĝadis fumo, tial tie kraketadis 
kaj flamadis.   Jes, mi ankaŭ tion vidis!“ rakontis la vento. „Lasu 
tion, lasu tion! mi kantis tra la kamentubo; restos nur fumo, vaporo, 
haladzo kaj cindro!   Vi forbruligos ĉe tio vin kaj la viajn! 
Hu-u-u!   Lasu tion, lasu tion!   Sed li ne forlasis sian 
entreprenon. 
</p>
<p class="p">
     La belegaj ĉevaloj en la stalo, ― kio fariĝis el ili?   Kio 
fariĝis el la malnovaj arĝentaj kaj oraj vazoj en la kestoj, el la 
bovinoj sur la kampo, el la bieno kaj la kastelo?   Jes, ili 
fandiĝis, fandiĝis en la fandujo, kaj oro tamen ne montriĝis. 
</p>
<p class="p">
     Fariĝis malplene en la grenejo kaj en la provizejo, en la kelo 
kaj en la subtegmento.   Ju pli malbone staras la homoj, des pli da 
musoj.   Unu fenestra vitro krevis, alia rompiĝis, mi ne bezonis 
eniri tra la pordo,“ diris la vento. „Kie fumas la kamentubo, tie oni 
kuiras manĝaĵon, la kamentubo tie efektive fumis, sed ĝi englutis 
ĉiujn tagmanĝojn pro la ruĝa oro. 
</p>
<p class="p">
     Mi blovis tra la pordego de la kastelo kiel gardisto, kiu 
trumpetas per la korno, sed tie estis neniu gardisto,“ diris la 
vento. „Mi turnis la ventmontrilon sur la tegmento tiel, ke ĝi 
knaris, kvazaŭ la gardisto ronkus sur la turo, sed neniu gardisto 
tie troviĝis.   Ratoj kaj musoj tie troviĝis; malriĉeco kovris la 
tablon, malriĉeco sidis en la vesta ŝranko kaj en la manĝaĵkorbo; 
la pordo deŝoviĝis de la hokoj, ricevis fendojn kaj krevojn.   Mi 
eniradis kaj eliradis,“ diris la vento, „tial mi ĉion bone scias. 
</p>
<p class="p">
     En la fumo kaj cindro, en ĉagreno kaj sendormaj noktoj 
griziĝis la haroj en la barbo kaj ĉe la tempioj, la haŭto fariĝis 
sulka kaj flava, la okuloj brilis per avida serĉado de oro, de la 
atendata oro. 
</p>
<p class="p">
     Mi blovis al li fumon kaj cindron en la vizaĝon kaj en la 
barbon; anstataŭ la oro venis ŝuldoj.   Mi kantis tra la rompitaj 
fenestraj vitroj kaj tra la fendoj de la muroj, mi blovis eĉ en la 
dormĉambron de la filinoj, kie iliaj vestoj kuŝis senkoloriĝintaj 
kaj diafanaj, ĉar ili devis esti uzataj tre longe.   Tian kanton oni 
al la infanoj en la lulilo ne kantis!   La iama grandsinjora vivo 
aliformiĝis en vivon mizeran!   Mi estis ankoraŭ la sola, kiu 
kantis en la kastelo!“ diris la vento. „Mi zorgis pri tio, ke la 
neĝo ilin kovru; oni diras, ke tio varmigas; brullignon ili ne 
havis, la arbaro estis elhakita, kie do ili povus preni lignon? 
Estis tiel malvarme, ke la neĝo kraketis sub la piedoj.   Mi kuradis 
tra la aŭdotruoj kaj koridoroj, sur la frontono kaj muroj, por 
konservi mian viglecon kaj freŝecon.   En la kastelo la nobelaj 
filinoj pro la malvarmo kuŝis en la lito; la patro ŝovis sin sub la 
felon, per kiu li ŝin kovris.   Estis nenio por manĝi, nenio por 
hejti, jen grandsinjora vivo!   H-u-u-u!   Lasu tion!   Sed tion 
sinjoro Doe ne volis kompreni. 
</p>
<p class="p">
     "Post la vintro venas la printempo," li diris, "post malbonaj 
tempoj venas bonaj, ― sed oni devas ilin pacience atendi, atendi! 
Nun la bieno estas garantidonita, nun estas la plej ekstrema tempo, 
― kaj certe venos la oro!   Je Pasko!" 
</p>
<p class="p">
     Mi aŭdis, kiel li flustris al araneo en ĝia ŝpinaĵo: "Vi 
lerta malgranda ŝpinisto, vi instruas al mi elteni.   Se via 
ŝpinaĵo disŝiriĝas, vi komencas denove de la komenco kaj 
alkondukas al fino!   Se denove disŝiriĝas, vi senlace denove 
komencas la laboron, de la komenco, de la komenco!   Tiel oni devas 
agi, kaj tia persisteco estas rekompencata." 
</p>
<p class="p">
     Estis Paska mateno, la sonoriloj sonoris, la suno ludis sur la 
ĉielo.   Febre li estis maldorminta, kuirinta kaj malvarmiginta, 
miksinta kaj distilinta.   Mi aŭdis, kiel li ĝemis simile al 
senespera animo, mi aŭdis, kiel li preĝis, mi rimarkis, ke li 
retenas la spiron.   La lampo finis sian bruladon, li tion ne 
rimarkis; mi blovis sur la ardantajn karbojn, ili prilumis lian krete 
blankan vizaĝon, kiu de tio iom ruĝetiĝis, liaj okuloj estis 
profunde enkaviĝintaj, ― sed jen ili fariĝis pli kaj pli grandaj, 
tiel ke ili preskaŭ elŝoviĝis el siaj kavoj. 
</p>
<p class="p">
     Vidu la alĥemian glason!   Io brilas en ĝi!   Ĝi estas 
ardanta, pura kaj peza!   Per tremanta mano li ĝin levis, per 
tremanta lango li ekkriis: "Oro! oro!"   Li ricevis kapturnon; mi 
povus blovi sur lin," diris la vento, "sed mi blovis nur sur la 
ardantajn karbojn kaj mi sekvis lin tra pordo en tiun ĉambron, en 
kiu suferis de frosto liaj filinoj.   Lia kamizolo estis kovrita de 
cindro, kiu sidis ankaŭ en lia barbo kaj en liaj konfuzitaj haroj. 
Li alte elrektiĝis, levis sian riĉan trezoron en la rompebla glaso 
kaj ekkriis, radiante de ĝojo: "Trovite! trovite! oro!"   Li montris 
la glason, kiu brilis en la radioj de la suno.   Sed lia mano tremis, 
la alĥemia glaso falis sur la plankon kaj rompiĝis en mil pecojn. 
Krevis la lasta veziko de lia feliĉo.   Hu-u-u!   Kaj mi forkuris el 
la kastelo de la orfaristo. 
</p>
<p class="p">
     En malfrua tempo de la jaro, en la mallongaj tagoj, kiam en tiun 
regionon venas la nebulo kun sia vualo kaj ŝprucigas el ĝi 
malsekajn gutojn sur la ruĝajn berojn kaj senfoliajn branĉojn, mi 
venis en plej bona humoro, blovis iomete, blovbalais la ĉielon kaj 
derompis la velksekiĝintajn kaj putrantajn branĉojn.   Tio ne estas 
granda laboro, sed oni devas ĝin fari.   En alia maniero estis 
balaate ankaŭ en la kastelo Borreby ĉe Valdemaro Doe.   Lia 
malamiko Ove Ramel el Basnas aĉetis per aŭkcio la kastelon kaj la 
tutan meblaron.   Mi tamburis sur la krevintaj fenestraj vitroj, 
frapis per la ruiniĝintaj pordoj, fajfis tra la fendoj kaj truoj: 
Hu-u!   Mi volis forpreni de sinjoro Ove la deziron resti ĉi tie. 
Ido kaj Anno-Doroteo ploris per sangaj larmoj; Johanino staris rigida 
kaj pala kaj mordis al si la fingron, ke ĝi sangis.   Jes, tio multe 
povis helpi!   Ove Ramel volis permesi al sinjoro Doe, ke li restu 
dum sia tuta vivo en la kastelo, sed li ne ricevis dankon pro sia 
propono.   Mi aŭskultis.   Mi vidis, kiel la senhava sinjoro pli 
fiere levis sian kapon, streĉis sian kolon, kaj mi direktis ventan 
puŝon kontraŭ la kastelon kaj la maljunajn tiliojn, tiel ke la plej 
dika branĉo rompiĝis, kvankam ĝi ne estis putra.   Ĝi kuŝis 
antaŭ la pordo kiel balailo, por la okazo, se iu volos balai kaj 
estos forbalaita; tiel mi pensis en mi. 
</p>
<p class="p">
     Tio estis malfacila, suferiga tago, malbona momento por teni sin 
rekte, sed la spirito estis fiera, la nuko estis rigida. 
</p>
<p class="p">
     Krom la vestoj sur la korpo ili posedis nenion; sed ne, ili 
havis ankoraŭ ankaŭ la alĥemian glason, kiu antaŭ nelonge estis 
aĉetita kaj estis plenigita per la kolektitaj rompitaĵoj de la 
perdita trezoro, de tiu trezoro, kiu tiom multe promesis, sed tiom 
malmulte plenumis.   Valdemaro Doe kaŝis ĝin sur sia brusto, poste 
li prenis sian bastonon en la manon, kaj la iam tiel riĉa sinjoro 
forlasis kun siaj tri filinoj la kastelon Borreby.   Mi malvarmetigis 
liajn varmegajn vangojn, mi karesis lian grizan barbon kaj liajn 
longajn blankajn harojn, mi kantis, kiel mi nur povis: Hu-u-u!   Tio 
estis la fino de la riĉa lukso. 
</p>
<p class="p">
     Ido kaj Anno-Doroteo iris dekstre kaj maldekstre de li. 
Johanino returnis sin sub la portalo.   Sed kion tio povis helpi, la 
feliĉo ja ne volis sin returni!   Ŝi rigardis la ruĝajn ŝtonojn 
de la muregoj, kiuj devenis ankoraŭ el la kastelo de Marsk Stig, ŝi 
pensis pri liaj filinoj: </p>
<center class="lg">
       <span class="l">„De l' plej aĝa la manon la plej juna ekkaptis,</span>
<br>
       <span class="l">En la mondon nun ambaŭ elvagis!“</span>
<br>
</center>
<p class="p">     Ĉu ŝi eble pensis pri tiu kanto?   Ĉi tie ili estis triope, 
kaj la patro ankaŭ estis kun ili!   Ili ekiris laŭlonge de la vojo, 
sur kiu ili tiel ofte veturis en kaleŝo, ili iris petadi almozojn 
kun la patro, ili iris al la argila dometo, kiun ili luis pro kvin 
spesmiloj por jaro, tio devis fariĝi ilia nova grandsinjora loĝejo 
kun malplenaj muroj kaj malplenaj pladoj.   Kornikoj kaj monedoj 
flugis super ili kaj kriis moke: "For el la nesto!   For el la nesto! 
For, for!" kiel kriis la birdoj en la arbaro de Borreby, kiam la 
arboj estis elhakataj. 
</p>
<p class="p">
     Sinjoro Doe kaj liaj filinoj tion aŭdis; mi blovis al ili 
ĉirkaŭ la oreloj, ĉar ne estis peninde tion aŭskulti. 
</p>
<p class="p">
     Tiel ili enloĝiĝis en la argila dometo, ― kaj mi forkuris 
trans marĉojn kaj kampojn, tra nudaj bariloj kaj senfoliaj arbaroj, 
al la libera maro, al fremdaj landoj.   Hu-u-u!   Kaj tion mi faras 
ĉiujare, ĉiujare.“ 
</p>
<p class="p">
     Kio fariĝis kun Valdemaro Doe, kio fariĝis kun liaj filinoj ? 
La vento rakontas: 
</p>
<p class="p">
     „La lasta membro de la familio, kiun mi vidis, vidis la lastan 
fojon, estis Anno-Doroteo, la pala hiacinto, ― ŝi tiam estis 
maljuna kaj fleksiĝinta, tio estis duonon da jarcento poste.   Ŝi 
vivis pli longe ol ĉiuj, ŝi sciis la sorton de ĉiuj. 
</p>
<p class="p">
     Sur la erikejo proksime de la urbo Viborg staris la nova 
eleganta domo de la preposto el ruĝaj ŝtonoj kaj kun dentita 
frontono; la fumo grase leviĝadis el la kamentubo.   La milda 
dommastrino kaj la ĉarmaj filinoj sidis en la balkonaĵo kaj 
rigardis trans la ornamajn arbetaĵojn de la ĝardeno al la bruna 
erikejo.   Kion ili rigardis!   Ili rigardis la cikonian neston tie 
sur la kaduka domo.   La malabundaj restaĵoj de la iama tegmento 
estis kovritaj de musko kaj de sempervivo; la ĉefan ŝirmon 
prezentis la nesto de cikonio, kiun tenis en bona stato la cikonio, 
dum ĉio alia estis elmetita al ruiniĝado. 
</p>
<p class="p">
     Tio estis domo nur por rigardi, ne por tuŝi.   Mi devis tie agi 
singarde,“ diris la vento. „Pro la nesto de la cikonio oni lasis la 
domon stari; en ĉiu alia rilato ĝi estis ja kiel birdotimigilo sur 
la erikejo.   La cikonion la domanoj de la preposto ne volis forpeli, 
tial la kaduka dometo restis kaj la malriĉa estaĵo en ĝi povis ne 
malhelpate uzi la mizeran loĝejon.   Ĝi povis danki pro tio la 
Egiptan birdon, aŭ eble tio estis la danko de tiu birdo pro tio, ke 
la malfeliĉulino iam petis por la nesto de ĝiaj nigraj sovaĝaj 
fratoj en la arbaro de Borreby?   Tiam ŝi, la malfeliĉulino, estis 
juna infano, tre pala hiacinto en la nobela ĝardeno.   Ŝi memoris 
tion ĉion, ŝi, Anno-Doroteo. "Ho, ho!"   Jes, la homoj povoscias 
ĝemi, kiel tion faras la vento en junko kaj kanoj. "Ho!   Sonoriloj 
ne sonoris super via tombo, Valdemaro Doe!   La malriĉaj lernejaj 
knaboj ne kantis, kiam la estinta posedanto de Borreby estis metata 
en la teron!   Ho, ĉio ja finiĝas, ankaŭ la mizero.   Fratino Ido 
fariĝis edzino de vilaĝano; tio estis por nia patro la plej kruela 
elprovo!   Lia bofilo mizera servutulo, kiu de sia sinjoro povis esti 
kondamnata al la plej malhonoraj punoj!   Nun estas al li bone sub la 
tero, kaj al vi ankaŭ, Ido!   Sed al mi ne venis ankoraŭ la fino, 
al mi, profundaĝa maljunulino, al mi, malfeliĉa estaĵo!   Liberigu 
min, ho granda Sinjoro!" 
</p>
<p class="p">
     Tia estis la preĝo de Anno-Doroteo en la mizera dometo, kiun 
oni pro la cikonio lasis stari. 
</p>
<p class="p">
     Al la plej kuraĝa kaj plej forta el la fratinoj mi donis mian 
helpon.   Kiaj estis ŝiaj pensoj, tiaj estis ankaŭ ŝiaj agoj.   En 
la vestoj de malriĉa ŝipservisto ŝi iris en servadon al ŝipisto; 
ŝi estis neparolema kaj malbonhumora, sed en sia profesio ŝi estis 
diligenta kaj senlaca.   Nur grimpi ŝi ne povosciis.   Tial mi 
forblovis ŝin trans la ŝiprandon, antaŭ ol iu eksciis, ke ŝi 
estas virino, kaj per tio mi certe agis bone,“ diris la vento. </p>

<p align="center" class="center">* * *</p>

<p class="p">     Estis Paska mateno, tiel same kiel tiam, kiam Valdemaro Doe 
pensis, ke li eltrovis la arton fari oron; tiam inter la kadukaj 
muroj sub la cikonia nesto mi aŭdis preĝejan kanton, la lastan 
kanton de Anno-Doroteo. 
</p>
<p class="p">
     Tie ne ekzistis ia fenestra vitro, estis nur truo en la muro la 
suno venis simile al ora globo kaj enrigardis tra la truo, kian 
brilon ĝi disvastigis!   Ŝiaj okuloj fermiĝis, ŝia koro 
disŝiriĝis!   Estus ja tute tiel same, ankaŭ se la suno en tiu 
mateno ne prilumus la malfeliĉulinon. 
</p>
<p class="p">
     La cikonio donis al ŝi protekton kaj ŝirmon ĝis ŝia morto! 
Mi kantis super ŝia tombo!“ diris la vento. „Mi kantis super la 
tombo de ŝia patro, mi scias, kie estas lia kaj kie estas ŝia 
tombo, neniu alia tion scias. 
</p>
<p class="p">
     Novaj tempoj, aliaj tempoj!   Malnova landvojo fariĝas 
plugtero, tombejo fariĝas libera landvojo, ― kaj baldaŭ venas la 
vaporo kun sia vico da vagonoj kaj brue kuras super la tomboj, kiuj 
estas forgesitaj kiel la nomoj.   Hu-u-u! 
</p>
<p class="p">
     Tio estas la historio pri Valdemaro Doe kaj pri liaj filinoj. 
Rakontu ĝin pli bone, vi aliaj, se vi povas!“ diris la vento kaj 
forturniĝis. 
</p>
<p class="p">
     Kaj ĝi forflugis. </p>
<hr>
<div class="footer">
<a href="knabino.html">Knabino, kiu paŝis sur panon&nbsp;&gt;&gt;</a>
</div>
</body>
</html>
