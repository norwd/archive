<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Infano en la tombo</h3>
</title>
</head>
<body background="../bld/papero.jpg">
<div class="header">
<span class="header_left"><a href="plumo_inkujo.html">&lt;&lt;&nbsp;Plumo kaj inkujo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Infano en la tombo</h3>
<p class="first_p">
     Estis funebro en la domo, estis funebro en la koroj: la plej 
juna infano, kvarjara knabo, la sola filo, la ĝojo de la gepatroj 
kaj ilia espero por la estonteco, mortis.   Estas vero, ke ili havis 
ankoraŭ du pliaĝajn filinojn, el kiuj la maljuna ĝuste en tiu jaro 
estis konfirmota, kaj ambaŭ estis ĉarmaj, bonaj knabinoj, sed la 
infano perdita estas ĉiam la plej kara, kaj ĉi tiu estis la plej 
juna kaj filo.   Ĝi estis peza bato de la sorto.   La fratinoj 
malĝojis, kiel malĝojas junaj koroj, tuŝitaj precipe de la doloro 
de la gepatroj: la patro estis malgaja, sed plej profunde premita 
estis la koro de la patrino.   Tage kaj nokte ŝi estis sur la 
piedoj, ŝi flegis la malsanan infanon, levadis ĝin kaj portadis sur 
la manoj.   Ĝi estis parto de ŝi mem, tion ŝi sentis kaj konsciis. 
Ŝi tute ne povis prezenti al si, ke la infano mortis, ke ĝi estos 
metita en ĉerkon, ke la tombo ĝin baldaŭ ĉirkaŭos.   Ŝi estis 
konvinkita, ke Dio ne povas forpreni de ŝi la infanon; kaj, kiam tio 
tamen fariĝis kaj estis jam afero senduba, ŝi diris en sia dolora 
suferado: 
</p>
<p class="p">
     "Dio tion ne sciis, Li havas senkorajn servantojn ĉi tie sur la 
tero, ili agas laŭ siaj deziroj, ili ne aŭdas la preĝojn de 
patrino." 
</p>
<p class="p">
     Ŝi perdis sian fidon je Dio, kaj nun atakis ŝin mallumaj 
pensoj, pensoj pri la morto, timo je la porĉiama morto, timo, ke 
homo fariĝas polvo en polvo kaj per tio ĉio finiĝas.   Ĉe tiaj 
pensoj ŝi havis nenion, al kio ŝi povus alkroĉiĝi, kaj ŝi falis 
en senfundan abismon de malespero. 
</p>
<p class="p">
     En la plej malfacilaj horoj ŝi plu ne povis plori.   Ŝi ne 
pensis pri la junaj filinoj, kiujn ŝi havis; la larmoj de la edzo 
faladis sur ŝian frunton, sed ŝi ne rigardis al li; ŝiaj pensoj 
ĉiam estis ĉe la mortinta infano, ĉiu spiro de ŝia vivo havis 
nenian alian celon, krom la peno revoki en sian memoron ĉiun detalon 
pri sia infano, ĉiun el ĝiaj senkulpaj infanaj vortoj. 
</p>
<p class="p">
     Venis la tago de la enterigo.   Kelkajn noktojn antaŭe ŝi ne 
dormis; ĉirkaŭ la mateno ŝin venkis laceco, kaj ŝi iom ekdormis. 
En tiu momento oni forportis la ĉerkon en pli malproksiman ĉambron, 
kaj oni albatis la kovrilon, ke ŝi ne aŭdu la frapojn de la 
martelo. 
</p>
<p class="p">
     Kiam ŝi vekiĝis, leviĝis kaj volis vidi sian infanon, la edzo 
diris kun larmoj: 
</p>
<p class="p">
     "Ni albatis la kovrilon; tio estis necesa!" 
</p>
<p class="p">
     "Se Dio estas kruela kontraŭ mi", ŝi ekkriis maldolĉe, "kial 
do la homoj estus pli bonaj!" 
</p>
<p class="p">
     Kaj ŝi forte ekploris. 
</p>
<p class="p">
     La ĉerkon oni forportis al la tombo.   La nekonsolebla patrino 
sidis apud siaj junaj filinoj, ŝi ilin rigardadis, nevidante ilin, 
ŝiaj pensoj havis plu nenion komunan kun ŝia cetera familio, ŝi 
fordonis sin al sia malĝojo, kaj ĉi tiu ŝin pelis sen ordo, kiel 
la maro pelas ŝipon, kiu perdis la remilojn kaj direktiliston. 
Tiel pasis la tago de enterigo, kaj multaj aliaj tagoj sekvis kun la 
sama unuforma peza doloro.   Per malsekaj kaj malĝojaj okuloj ŝin 
rigardadis en la domo la funebrantoj; ŝi ne aŭdis iliajn vortojn de 
konsolo; kaj cetere kion ili povus diri?   Ili ja mem estis tro 
malgajaj. 
</p>
<p class="p">
     La dormon ŝi kvazaŭ tute plu ne konis, kaj tamen la dormo 
povus ja esti ŝia plej bona amiko, refortigi ŝian korpon kaj redoni 
trankvilecon al ŝia animo.   Per admonoj oni tamen atingis almenaŭ 
tion, ke ŝi kuŝiĝis en la liton, kaj ŝi kuŝis silente, kiel 
dormantino. 
</p>
<p class="p">
     En unu nokto ŝia edzo aŭskultis ŝian spiradon kaj kredis kun 
certeco, ke ŝi trovis trankvilecon kaj refreŝiĝon; tial li 
kunmetis siajn manojn, preĝis kaj baldaŭ ekdormis sane kaj forte. 
Tial li ne rimarkis, ke ŝi leviĝis, surmetis siajn vestojn kaj 
silente eliris el la domo, por iri tien, kie ŝiaj pensoj restis tage 
kaj nokte, al la tombo, kiu kaŝis en si ŝian infanon.   Ŝi iris 
tra la ĝardeno, kiu ĉirkaŭis la domon, kaj eliris sur la kampon, 
kie piedvojeto ĉirkaŭe de la urbo kondukis al la tombejo; neniu 
ŝin vidis; kaj ankaŭ ŝi vidis neniun. 
</p>
<p class="p">
     Estis bela stelluma nokto, la aero ankoraŭ varma kaj milda, 
ĉar tiam estis ankoraŭ septembro.   Ŝi eniris en la tombejon kaj 
direktis sin al la malgranda tombo, kiu vidiĝis kiel unu granda kaj 
bonodora bukedo.   Ŝi sidiĝis kaj klinis sian kapon al la tombo, 
kvazaŭ tra la dika tavolo da tero ŝi povus vidi sian knabeton, kies 
ĉarman rideton ŝi ankoraŭ tiel bone memoris.   La bonkora esprimo 
de liaj okuloj, eĉ ankoraŭ sur la lito de malsanulo, estis ja 
neniam forgesebla.   Kiel multeparola estis lia rigardo, kiam ŝi sin 
klinadis super lin kaj prenadis lian delikatan maneton, kiun li mem 
ne povis levi!   Kiel ŝi antaŭe sidis apud lia lito, tiel ŝi sidis 
nun ĉe lia tombo; sed ĉi tie la larmoj povis libere flui; ili 
faladis sur la tombon. 
</p>
<p class="p">
    "Vi volas malsupren, al via knabo!" subite diris ia voĉo ĝuste 
apud ŝi; la voĉo sonis klare kaj profunde, ĝi sonis al ŝi en la 
koron. 
</p>
<p class="p">
     Ŝi ekrigardis supren, kaj apud ŝi staris homo, kovrita de 
granda funebra mantelo, kies kapuĉo estis tirita antaŭen super lia 
kapo.   Sed sub la kapuĉo ŝi vidis lian vizaĝon, ĝi estis severa, 
sed tamen konfidiga, kaj liaj okuloj brilis, kvazaŭ li havus 
ankoraŭ la aĝon de junulo. 
</p>
<p class="p">
     "Mi volas al mia infano!" ŝi ripetis, kaj en ŝiaj vortoj estis 
petego de malespero. 
</p>
<p class="p">
     "Ĉu vi kuraĝas sekvi min?" demandis la figuro. "Mi estas la 
Morto!" 
</p>
<p class="p">
     Ŝi balancis jese la kapon.   Tiam subite fariĝis, kvazaŭ 
ĉiuj steloj super ŝi lumus per la lumo de plenluno; ŝi vidis la 
belegan diverskolorecon de la floroj sur la tombo, la tera kovro 
delikate kaj silente forŝoviĝis kiel flugetanta tuko, la patrino 
malleviĝis, kaj la figuro etendis ĉirkaŭ ŝi sian nigran mantelon. 
Fariĝis nokto, la nokto de la morto; ŝi malleviĝis pli profunden, 
ol kiom penetras la tombo-fosilo, la tombejo kuŝis kiel tegmento 
super ŝia kapo. 
</p>
<p class="p">
     La basko de la mantelo ŝoviĝis flanken; ŝi staris en grandega 
halo; tre vasta kaj agrabla.   Ĉirkaŭe regis krepusko, sed antaŭ 
ŝi staris ŝia infano, kiu tuj alpremiĝis al ŝia koro.   Ĝi 
ridetis al ŝi kaj brilis per beleco pli granda ol iam antaŭe.   Ŝi 
ekkriis, sed la krio ne estis aŭdebla, ĉar tute proksime de ŝi kaj 
poste tre malproksime kaj denove tre proksime eksonis laŭta mirinde 
ĉarma muziko.   Neniam anta^ue tiel ravantaj tonoj tuŝis ŝian 
orelon; ili sonis transe de la noktenigra densa kurteno, kiu 
apartigis la halon de la granda lando de eterneco. 
</p>
<p class="p">
     "Mia dolĉa, mia kara patrino!" diris ŝia infano. 
</p>
<p class="p">
     Ĝi estis la konata amata voĉo; kaj kisoj sekvis post kisoj en 
senfina feliĉego.   La infano montris en la direkton al la malluma 
kurteno. 
</p>
<p class="p">
     "Tiel bele ne estas supre sur la tero!   Ĉu vi vidas, panjo, 
ĉu vi vidas ilin ĉiujn?   Ĉi tio estas feliĉego!" 
</p>
<p class="p">
     Sed la patrino vidis nenion, eĉ tie, kien la infano montris, 
nenion krom la nigra nokto; ŝi rigardis per teraj okuloj, ŝi ne 
vidis tiel, kiel vidis la infano, kiu estis venigita al Dio.   Ŝi 
aŭdis la sonojn, la tonojn, sed ne la vorton, kiun ŝi devis kredi. 
</p>
<p class="p">
     "Nun mi povas flugi, panjo!" diris la infano, "flugi kun ĉiuj 
aliaj gajaj infanoj rekte al la bona Dio.   Mi tre dezirus tion fari, 
sed se vi ploras, kiel nun, mi ne povas foriĝi de vi, kaj mi tamen 
tiel dezirus!   Ĉu vi ne permesas?   Vi ja baldaŭ venos al mi; kara 
panjo." 
</p>
<p class="p">
     "Ho restu, ho restu!" ŝi respondis, "nur unu momenton ankoraŭ! 
Unu solan fojon ankoraŭ mi devas rigardi, vin kisi, vin teni en miaj 
brakoj!" 
</p>
<p class="p">
     Kaj ŝi kisis kaj alpremis al si la infanon.   Subite de supre 
eksonis ŝia nomo; treege plende sonis la tonoj.   Kio ĝi estis? 
</p>
<p class="p">
     "Ĉu vi aŭdis?" diris la infano. "Ĝi estas paĉjo, kiu vin 
vokas!" 
</p>
<p class="p">
     Kaj denove eksonis post kelkaj sekundoj profundaj ĝemoj, 
kvazaŭ de plorantaj infanoj. 
</p>
<p class="p">
     "Ĝi estas miaj fratinoj!" diris la infano, "panjo, vi ja certe 
ilin ne forgesis!" 
</p>
<p class="p">
    Kaj ŝi rememoris la restintojn, neesprimebla korpremo ŝin 
atakis, ŝi ekrigardis antaŭen, kaj senĉese preterflugetadis 
figuroj, el kiuj kelkajn, kiel ŝi opiniis, ŝi rekonis.   Ili 
flugetis tra la halo de la morto al la malluma kurteno kaj malaperis 
malantaŭ ĝi.   Ĉu aperos ŝia edzo, ŝiaj filinoj?   Ne, ilia 
voko, iliaj ĝemoj sonis ankoraŭ de supre; ŝi preskaŭ tute 
forgesis ilin pro la mortinto. 
</p>
<p class="p">
     "Panjo, nun sonas la sonoriloj de la ĉiela regno!" diris la 
infano. "Panjo, nun leviĝas la suno!" 
</p>
<p class="p">
     Kaj torento da blindiga lumo verŝiĝis sur ŝin; la infano 
malaperis, kaj ŝi sentis, ke ŝi portiĝas supren. 
</p>
<p class="p">
     Fariĝis malvarme ĉirkaŭ ŝi, ŝi levis sian kapon kaj vidis, 
ke ŝi kuŝas sur la tombejo, super la tombo de sia infano.   Sed Dio 
fariĝis por ŝi en la sonĝo apogo por ŝia piedo, lumo por ŝia 
prudento; ŝi fleksis siajn genuojn kaj preĝis: 
</p>
<p class="p">
     "Pardonu min, Sinjoro, mia Dio, ke mi volis reteni eternan 
animon de ĝia flugo, ke mi povis forgesi miajn devojn rilate la 
vivantojn, kiujn Vi donis al mi!" 
</p>
<p class="p">
     Ĉe tiuj ĉi vortoj ŝi sentis, ke ŝia koro senŝarĝiĝis. 
Jen la suno aperis, malgranda birdo kantis super ŝia kapo, kaj la 
sonoriloj de preĝejo sonis por la matena preĝo.   Sankta silento 
etendiĝis ĉirkaŭe, sankte, kiel en ŝia koro!   Ŝi rekonis denove 
sian Dion, rekonis siajn devojn, kaj plena de sopiro ŝi rapidis 
hejmen.   Ŝi kliniĝis super sian edzon, ŝiaj varmaj sinceraj kisoj 
lin vekis, kaj ŝi ekparolis vortojn, venantajn el la profundo de la 
koro.   Ŝi estis denove forta kaj milda, kiel edzino povas esti, kaj 
de ŝi venadis nun riĉa fonto de konsolo. 
</p>
<p class="p">
     "Kion Dio faras, estas bone farita!" 
</p>
<p class="p">
     Kaj la edzo ŝin demandis: 
</p>
<p class="p">
     "De kie vi per unu fojo ricevis tiun forton, tiun koron plenan 
de konsolo?" 
</p>
<p class="p">
     Kaj ŝi kisis lin kaj kisis siajn infanojn. 
</p>
<p class="p">
     "Mi ricevis ĝin de Dio, per mia infano en la tombo." </p>

<blockquote class="note">
  Tiu ĉi fabelo aperis jam en 1908, en La Revuo, 
  vol.   II, p. 401, kun indiko pri traduko el la germana lingvo kaj 
  kun la jena  subfolia noteto: 
      "Published 1 May 1908 ― Privilege of copyright in the United 
 States reserved under the act approved March 3rd 1903 by Hachette and 
 Co. of Paris." 
</blockquote>
<hr>
<div class="footer">
<a href="kokoj.html">Korta koko kaj ventkoko&nbsp;&gt;&gt;</a>
</div>
</body>
</html>
