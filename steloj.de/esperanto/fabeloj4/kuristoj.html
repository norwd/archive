<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Kuristoj</h3>
</title>
</head>
<body background="../bld/papero.jpg">
<div class="header">
<span class="header_left"><a href="filino.html">&lt;&lt;&nbsp;Filino de la marĉa reĝo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Kuristoj</h3>
<p class="first_p">
     Premio estis destinita, eĉ du premioj estis destinitaj, 
malgranda kaj granda, pro plej rapida kurado, ne pro unufoja kuro, 
sed pro egalmezura rapideco de kurado en la daŭro de tuta jaro. 
</p>
<p class="p">
     "Mi ricevis la unuan premion!" diris la leporo. "Devas ja esti 
justeco, kiam en la decidantaro troviĝas membroj de la propra 
familio kaj bonaj amikoj; sed ke la limako ricevis la duan premion, 
tion mi trovas preskaŭ ofenda por mi!" 
</p>
<p class="p">
     "Ne!" asertis la barila paliso, kiu estis atestanto ĉe la 
disdono de la premioj, "diligenteco kaj bona volo ankaŭ devas esti 
atentataj, tion diris multaj estimindaj personoj, kaj tion mi ankaŭ 
trovis tre ĝusta.   Estas vero, ke la limako uzis duonon da jaro, 
por veni trans la sojlon de la pordego, sed ĉe tiu streĉita 
laborado, kio ĝi ĉiuokaze estis por ĝi, ĝi rompis al si la 
femuron.   Ĝi vivis ekskluzive nur por sia kurado, kaj krom tio ĝi 
kuris ankoraŭ kun sia domo!   Ĉio ĉi tio estas atentinda, ― kaj 
tial ĝi ricevis la duan premion!" 
</p>
<p class="p">
     "Min oni ja ankaŭ povus konsideri!" diris la hirundo; "pli 
rapida ol mi, mi pensas, montriĝis neniu, kaj kie nur mi ne estis! 
malproksime, malproksime, malproksime!" 
</p>
<p class="p">
     "Ĝuste tio estas via malfeliĉo", respondis la barila paliso; 
"vi tro multe vagas!   Kiam komencas frosti, vi tuj strebas ĉiam 
antaŭen, ekster la landon.   Vi ne havas patriotismon!   Vin oni ne 
povas konsideri!" 
</p>
<p class="p">
     "Sed se mi dum la tuta vintro kuŝis en la marĉejo!" diris la 
hirundo, "tradormis la tutan tempon, ĉu en tia okazo mi povas esti 
konsiderata?" 
</p>
<p class="p">
     "Havigu al vi ateston de la vulpo, ke vi tradormis duonon de la 
tempo en la patrujo, tiam oni povos konsideri vin ankaŭ! " 
</p>
<p class="p">
     "En efektiveco mi meritus la unuan premion, ne la duan!" diris 
la limako. "Mi scias tre certe, ke la leporo kuris nur pro timemeco, 
kiam ĝi pensis, ke prokrasto estus danĝera; sed mi kontraŭe faris 
mian kuradon tasko de mia vivo, kaj en la servado mi fariĝis 
kriplulo.   Se iu devis ricevi la unuan premion, ĝi certe estis nur 
mi sola.   Tamen mi ne volas komenci malpacon pro tio, ion similan mi 
malestimas!" 
</p>
<p class="p">
     Kaj ĝi kraĉis. 
</p>
<p class="p">
     "Mi povas garantii per mia tuta elokventeco, ke ĉiu el la 
premioj, almenaŭ koncerne mian voĉon en tiu afero, estas donita nur 
laŭ tute justaj konsideroj!" diris la malnova termezura stango en la 
arbaro, kiu estis membro de la decidanta juĝantaro. "Mi ĉiam agas 
orde, kun pripenso kaj prikalkulo.   Ĉe ĉiu disdonado mi gvidis min 
per io difinita, mi ĉiam decidas laŭ alfabeta ordo.   La nomoj de 
la leporo kaj de la limako ambaŭ komenciĝas per ‚L’; 
sed la leporo havas post la ‚L’ la literon 
‚e’ kaj la limako la literon ‚i’, kaj 
ĉar ‚e’ staras en la alfabeto antaŭ ‚i’, 
tial mi aljuĝis la unuan 
premion al la leporo kaj la duan al la limako.   Ĉiam en ĉiu afero 
devas esti ordo!   Oni devas havi ion, per kio oni sin gvidas." 
</p>
<p class="p">
     "Se mi ne estus unu el la juĝantoj, mi donus la voĉon por mi 
mem," diris la mulo, kiu ankaŭ apartenis al la asesoroj. "Oni devas 
konsideri ne sole la rapidecon, sed oni devas atenti ankaŭ aliajn 
aferojn, ekzemple la cirkonstancon, kiom multe oni havas la kapablon 
tiri.   Tamen mi ĉi fojon tion ne akcentus, ankaŭ ne la saĝecon de 
la leporo, ke ĝi dum sia forkurado subite saltas flanken kaj per tio 
falsvojigas la homojn.   Ne, ekzistas ankoraŭ io, al kio multaj 
atribuas grandan gravecon kaj kion oni neniel devas lasi sen atento, 
― ĝi estas tio, kion oni nomas la belo.   Tion mi atentis; mi 
rigardis la belajn, bone elkreskintajn orelojn de la leporo; estas 
plezuro admiri ilian longecon!   Ŝajnis al mi, kvazaŭ mi vidas min 
mem, kiam mi estis ankoraŭ malgranda, kaj tial mi donis por la 
leporo mian voĉon." 
</p>
<p class="p">
     "Silentu, silentu!" diris la muŝo. "Mi ne faros longan 
paroladon, mi faros nur mallongan rimarkon.   Tion mi scias, ke mi 
kurantaŭiĝis pli ol je unu leporo.   Antaŭ nelonge mi al unu el la 
plej junaj leporoj rompis la malantaŭajn piedojn.   Mi sidis sur la 
lokomotivo antaŭ fervoja vagonaro; tion mi ofte faras, ĉar tie oni 
plej bone povas observi sian propran rapidecon.   Unu juna leporo 
kuris en granda distanco antaŭe; ĝi ne suspektis, ke mi estas ĉi 
tie.   Fine ĝi devis forflankiĝi de la vojo, sed ĉe tio la 
lokomotivo transveturis al li la malantaŭajn piedojn, ĉar mi sidis 
sur la lokomotivo.   La leporo restis kuŝante, mi veturis pluen. 
Ĉi tio certe estas sufiĉa, por ke mi estu ĝia venkanto?   Sed mi 
ne pretendas pri la premio!" 
</p>
<p class="p">
     "Mi opinias," pensis la sovaĝa rozo, sed ĝi tion ne diris, 
ĉar ĝi ne havas la naturon paroli, kvankam povus esti tre bone, se 
ĝi tion farus, ― "mi opinias, ke la suna radio devus ricevi la 
unuan premion kaj al tio ankaŭ la duan.   Ĝi en unu momento 
traflugas la nemezureblan vojon de la suno ĝis ni kaj venas kun tia 
forto, ke la tuta naturo per tio vekiĝas.   Ĝi estas tiel bela, ke 
ĉiuj rozoj ruĝiĝas kaj komencas bonodori.   La alta estraro, kiu 
eldiris la verdikton, videble tute ĝin ne rimarkis.   Se mi estus la 
sunradio, tiam mi farus al ĉiu el ili sunfrapon, ― sed tio farus 
ilin plej efektive frenezaj, kaj tiaj ili sen tio fariĝos.   Mi 
nenion diras!" pensis la sovaĝa rozo. "Paco estu en la arbaro! 
Estas bele flori, bonodori kaj refreŝiĝi, vivi en la legendoj kaj 
kantoj!   La sunradio postvivos ja nin ĉiujn!" 
</p>
<p class="p">
     "En kio konsistas la unua premio?" demandis la lumbriko, kiu 
estis tro longe dorminta kaj nur nun alvenis. 
</p>
<p class="p">
     "En libera aliro al brasika ĝardeno!" diris la mulo. "La 
premion proponis mi!   La leporo nepre devis ĝin ricevi, kaj tial 
mi, kiel pensanta kaj aktiva membro de la juĝantaro, saĝe prenis 
sub atenton la utilecon por tiu, kiu ĝin devis ricevi; nun la leporo 
estas tute prizorgita.   La limako ricevis la permeson sidi sur la 
muro, kiu ĉirkaŭas la brasikan ĝardenon, kaj varmigi sin en la 
suno, kaj krom tio ĝi ricevis la oficon de unu el la juĝantoj por 
kura konkurso.   Estas bone havi inter la juĝantaro unu 
specialiston!   Mi devas konfesi, ke mi atendas multe de la 
estonteco, ĉar ni jam faris tiel bonan komencon." </p>
<hr>
<div class="footer">
<a href="sonorilprofund.html">Sonorila profundo&nbsp;&gt;&gt;</a>
</div>
</body>
</html>
