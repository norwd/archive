<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Filino de la marĉa reĝo</h3>
</title>
</head>
<body background="../bld/papero.jpg">
<div class="header">
<span class="header_left"><a href="aboco.html">&lt;&lt;&nbsp;Abocolibro</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Filino de la marĉa reĝo</h3>
<p class="first_p">
     La cikonioj rakontas al siaj idoj tre multe da fabeloj, ĉiuj 
parolas pri marĉoj kaj marĉejoj; ili estas ordinare alkonformigitaj 
al la aĝo kaj al la komprenkapablo de la cikoniidoj.   La plej 
malgrandaj idoj estas ravataj, kiam oni diras al ili nur "krible, 
krable, plurremurre!"   Ili trovas tion treege amuza; sed la pli 
aĝaj jam postulas historiojn kun pli profunda enhavo, aŭ ili volas 
scii ion pri la familio.   El la du plej antikvaj kaj plej longaj 
fabeloj, kiuj konserviĝis ĉe la cikonioj, unu estas konata de ni 
ĉiuj, la fabelo pri Moseo, kiu estis metita de sia patrino sur la 
akvon de Nilo, trovita de la reĝidino, ricevis bonan edukon kaj 
fariĝis granda homo, kies lokon de enterigo neniu scias.   Ĉi tiun 
historion ĉiu konas. 
</p>
<p class="p">
     La dua ankoraŭ ne estas vaste konata, eble pro tio, ke la loko 
de ĝia agado estas nia propra lando.   La fabelo en la daŭro de mil 
jaroj estis transigata de unu cikonio-patrino al alia 
cikonio-patrino, kaj ĉiu el ili rakontis ĝin ĉiam pli bone, kaj ni 
ĝin nun rakontas plej bone. 
</p>
<p class="p">
     La unua cikonia paro, kiu ĝin rakontis kaj kiu mem ludas rolon 
en ĝi, havis somerloĝejon sur unu traba domo en Jutlando, ne 
malproksime de Skagen.   Ankoraŭ en la nuna tempo tie troviĝas 
grandega marĉejo, kiel oni povas vidi el la priskribo de la 
distrikto.   En tiu priskribo estas dirite, ke tie antaŭe estis mara 
fundo, kiu tamen poste leviĝis.   Kelkmejlan spacon okupas tiu 
marĉejo, ĉirkaŭita ĉiuflanke de malsekaj herbejoj kaj 
ŝanceliĝanta marĉa tero, kiu produktas nur malmulte da beroj kaj 
kelke da kriplaj arboj.   Preskaŭ ĉiam super ĝi ŝvebas densa 
nebulo, kaj antaŭ ne tre longa tempo tie ekzistis ankoraŭ lupoj. 
Ĝi efektive meritis la nomon "Sovaĝa marĉejo", kaj oni povas imagi 
al si, kiel senvoja, plena de marĉoj kaj lagoj ĝi estis antaŭ mil 
jaroj.   Koncerne la detalaĵojn oni jam tiam vidis tion, kion oni 
vidas nun: la trunkoj de la kanoj havis la saman altecon, la samajn 
longajn foliojn kaj violbrunajn plumformajn floraĵojn, kiujn ili 
havas nun; la betulo staris kun blanka ŝelo kaj blankaj, libere 
pendantaj folioj, kiel nun, kaj koncerne la vivantajn estaĵojn, kiuj 
tien venadis, la muŝo portis sian krepan veston laŭ la sama fasono, 
kiel nun, la koloro de la cikonio estis blanka kun nigra kaj kun 
ruĝaj ŝtrumpoj; sed la homoj en tiu tempo havis alian vestofasonon 
ol nun.   Tamen kiu ajn el ili, ĉu li estis servutulo, ĉu libera 
ĉasisto, kuraĝis iri sur la marĉejon, tiu havis la saman sorton 
kiel nun, ili venis, enfalis kaj malleviĝis malsupren al la marĉeja 
reĝo, kiel oni nomis tiun, kiu regis malsupre en la granda marĉeja 
regno.   Oni efektive povis lin nomi marĉeja reĝo, sed al ni 
ŝajnis pli bone uzi la esprimon marĉa reĝo; kaj tiel ankaŭ nomis 
lin la cikonioj.   Pri lia regado oni sciis tre malmulte, sed tio 
eble estas la plej bona. 
</p>
<p class="p">
     Proksime de la marĉejo, tute apude de la Limfjordo, staris la 
supre dirita traba domo kun masonita kelo, turo kaj tri etaĝoj. 
Sed sur la tegmento konstruis sian neston la cikonio, la cikonia 
patrino kuŝis sur la ovoj kaj estis tute certa, ke ŝi feliĉe 
elkovos. 
</p>
<p class="p">
     Unu vesperon la cikonia patro iom tro longe estis eksterdome, 
kaj kiam li venis hejmen, li aspektis tre ekscitita kaj rapidema. 
</p>
<p class="p">
     "Mi devas rakonti al vi ion tute teruran!" li diris al la 
cikonia patrino. 
</p>
<p class="p">
     "Indulgu min!" ŝi diris, "memoru, ke mi kuŝas sur ovoj.   Mi 
povus ektimiĝi, kaj tio efikas sur la ovoj!" 
</p>
<p class="p">
     "Vi nepre devas tion sciiĝi!" li diris. "Ŝi venis ĉi tien, la 
filino de nia mastro en Egiptujo!   Ŝi kuraĝis entrepreni la 
vojaĝon ĉi tien, kaj ŝi malaperis!" 
</p>
<p class="p">
     "Ŝi, kiu estas el la gento de la feinoj!   Rakontu do!   Vi 
scias, ke en la tempo, kiam mi kovas, estas al mi malfacile atendi!" 
</p>
<p class="p">
     "Vi vidas, patrino, ŝi tamen kredis al tio, kion diris la 
doktoro, kiel vi mem rakontis al mi.   Ŝi kredis, ke la marĉeja 
floro de nia regiono povos helpi al ŝia patro; kaj tial ŝi alflugis 
ĉi tien en sia pluma vesto kune kun la du aliaj plumprincinoj, kiuj 
ĉiujare devis veni en la nordon, por sin bani kaj juniĝi.   Ŝi 
alvenis, kaj ŝi malaperis!" 
</p>
<p class="p">
     "Vi rakontas tiel terure malrapide!" diris la cikonia patrino, 
"la ovoj povas dume malvarmiĝi!   Mi ne povas traelporti, kiam vi 
tiel turmentas mian paciencon!" 
</p>
<p class="p">
     "Mi bone atentis!" diris la cikonia patro; "hodiaŭ vespere, 
kiam mi iris en la kanaron, kie la marĉa tero povas min porti, 
subite aperis tri cignoj.   En la batado de la flugiloj estis io, kio 
diris al mi: ‚atentu, tio ne estas veraj cignoj, 
tio estas nur cignaj haŭtoj!’   Vi tion ja ekkonas, patrino, per la 
sento, tiel same kiel mi.   Vi scias, en kio konsistas la vereco!" 
</p>
<p class="p">
     "Kompreneble!" ŝi respondis; "sed rakontu do al mi fine pri la 
princino, jam tedis al mi ĉiam aŭdi nur pri cignaj haŭtoj !" 
</p>
<p class="p">
     "Ĉi tie meze de la marĉejo troviĝas, kiel vi scias, siaspeca 
lago," rakontis plue la cikonia patro. "Se vi iom leviĝos, vi povas 
de ĉi tie vidi parton de ĝi.   Tie apud la kanaro kuŝis trunko de 
alno.   Sur ĉi tiu sidiĝis la tri cignoj, ekbatis per la flugiloj 
kaj rigardis ĉirkaŭen.   Unu el ili deĵetis la cignan haŭton, kaj 
jen mi rekonis en ĝi la princinon de nia domo en Egiptujo.   Ŝi 
sidis tie kaj havis nenian alian kovron sur si krom siaj longaj 
nigraj haroj.   Mi aŭdis, kiel ŝi petis la du aliajn, ke ili 
gardobservu ŝian cignan plumaĵon, kiam ŝi subakviĝos, por deŝiri 
la floron, pri kiu ŝi pensis, ke ŝi ĝin vidas Ili kapjesis, 
ekflugis supren kaj levis kun si liberan plumveston.   Strange, kion 
ili volas fari kun ĝi? mi pensis, kaj kun tia sama demando ŝi 
ankaŭ kredeble sin turnis al ili.   Per siaj propraj okuloj ŝi 
devis vidi la krimon, kiu estis farata kontraŭ ŝi: kun ŝia 
plumvesto ili forflugis supren! ‚Subakviĝu!’ ili kriis, 
‚vi neniam 
plu flugos en cigna plumaĵo, vi neniam plu vidos Egiptujon!   Restu 
en la sovaĝa marĉejo!’   Kaj ili disŝiris ŝian plumveston en 
malgrandajn pecojn, tiel ke la plumoj flugis ĉirkaŭen, kvazaŭ ili 
estus neĝaj flokoj, kaj la du malbonaj princinoj forflugis." 
</p>
<p class="p">
     "Terure" diris la cikonia patrino, "mi ne povas tion aŭskulti! 
Sed diru do, kio okazis plue?" 
</p>
<p class="p">
     "La princino ploris kaj ploregis!   Ŝiaj larmoj falis sur la 
trunkon de la alno, kaj subite ĝi komencis moviĝi, ĉar tio estis 
la marĉa reĝo mem, li, kiu loĝas en la marĉo.   Mi vidis, kiel la 
trunko turniĝis, kaj jen plu ne estis trunko, sed longaj, de ŝlimo 
kovritaj branĉoj simile al brakoj etendiĝis supren.   Tiam la 
malfeliĉa knabino ektimiĝis kaj saltis sur la ŝanceliĝantan 
marĉan teron, sed ĉi tiu ne povas porti eĉ min, des malpli ŝin. 
Tuj ŝi malleviĝis internen de la tero kaj la trunko de la alno iris 
tien kun ŝi, ĝi estis tio, kio ŝin tiris malsupren.   Grandaj 
nigraj vezikoj montriĝis sur la supraĵo, kaj poste oni vidis plu 
nenian postsignon.   Nun ŝi estas enterigita en la sovaĝa marĉo, 
neniam ŝi venos kun la floro en Egiptujon.   Vi ne povus traelporti 
la vidaĵon, patrino!"' 
</p>
<p class="p">
     "Similajn aferojn vi en ĉi tiu tempo ne devus rakonti al mi! 
Tio povas fari malutilon al la ovoj!   La princino iel sin savos, ŝi 
facile ricevos helpon.   Se tio estus iu el ni, vi aŭ mi, tiam 
kompreneble ĉio estus finita!" 
</p>
<p class="p">
     "Mi iros ĉiutage kaj rigardos!" diris la cikonia patro, kaj li 
tiel agis. 
</p>
<p class="p">
     Pasis longa tempo. 
</p>
<p class="p">
     Unu tagon la cikonio ekvidis, ke el la profundo kreskis verda 
trunketo, kaj kiam ĝi atingis la nivelon de la akvo, elkreskis el 
ĝi folio, kiu fariĝis ĉiam pli kaj pli larĝa.   Tute apud ĝi 
formiĝis burĝono, kaj kiam unu matenon la cikonio flugis super ĝi, 
la burĝono malfermiĝis sub la agado de la varmegaj sunradioj, kaj 
en ĝia mezo kuŝis ĉarma infano, malgranda knabineto, tiel pura, 
kvazaŭ ŝi ĵus eliris el bano.   Ŝi estis tiel forte simila al la 
Egipta princino, ke la cikonio komence pensis, ke tio estas ŝi, kiu 
denove fariĝis malgranda; sed post pli longa pripensado la cikonio 
tamen trovis, ke estas pli kredeble, ke tio estas infano de ŝi kaj 
de la marĉa reĝo.   Tial ĝi kuŝis en akvolilio. 
</p>
<p class="p">
     "Ĉi tie ĝi ne povas resti!" pensis la cikonio, "en mia nesto 
ni jam sen tio estas en tro granda nombro, sed jen venas al mi en la 
kapon ideo!   La vikingedzino ne havas infanon, kaj jam ofte ŝi 
deziris havi tion.   Oni diras ja pri mi, ke mi alportas la 
malgrandajn infanojn, nun mi efektive unu fojon tion faros!   Mi 
flugos kun la infano al la vikingedzino; kia ĝojo tio estos!" 
</p>
<p class="p">
     Kaj la cikonio prenis la malgrandan knabineton, flugis al la 
traba domo, trabatis per la beko truon en la fenestra aperturo, kiu 
estis tirkovrita per veziko, metis la infanon sur la bruston de la 
vikingedzino, kaj poste ĝi flugis al la cikonia patrino kaj rakontis 
al ŝi ĉion, dum la idoj aŭskultis.   Ili nun estis jam sufiĉe 
grandaj por tio. 
</p>
<p class="p">
     "Vi vidas, la princino ne mortis, ŝi sendis sian infanon 
supren, kaj ĉi tiu nun estas en bona loko." 
</p>
<p class="p">
     "Tion mi diris ja tuj en la komenco!" respondis la cikonia 
patrino. "Sed nun pensu iom ankaŭ pri viaj propraj infanoj! 
Baldaŭ estos la tempo por forveturi; mi sentas jam de tempo al tempo 
jukadon sub la flugiloj!   La kukolo kaj la najtingalo jam forflugis, 
kaj la koturnoj, kiel mi aŭdis, antaŭdiras favoran venton.   Kiom 
mi konas niajn infanojn, ili sukcese plenumos la marŝekzerciĝojn!" 
</p>
<p class="p">
     Kian ĝojon havis vikingedzino, kiam matene post la vekiĝo ŝi 
trovis sur sia brusto la malgrandan belan infanon!   Ŝi kisis kaj 
karesis ĝin, sed la infano terure kriis kaj baraktis per la brakoj 
kaj kruroj; videble ĝi tute ne estis en bona humoro.   Fine ĝi 
endormiĝis de la plorado, kaj kiam ĝi tiel kuŝis, ĝi aspektis tre 
ĉarme.   Al la vikingedzino estis tiel ĝoje kaj bone en la koro, 
ŝi antaŭsentis, ke nun ankaŭ ĝia edzo kun ĉiuj siaj militistoj 
venos tiel same neatendite, kiel la infano, kaj tial ŝi kaj la tuta 
domanaro havis tre multe da laborado, por ĉion meti en bonan ordon. 
La longaj diverskoloraj tapiŝoj, kiujn ŝi mem faris kun siaj 
servistinoj, kaj en kiujn ŝi enteksis la bildojn de siaj ĉefaj 
dioj, de Odin, de Thor kaj de Freia, estis nun pendigitaj kiel 
murornamaĵoj; la servutuloj devis frotpurigi la ŝildojn, kiuj 
servis por la sama celo, sur la benkojn oni metis kusenojn, kaj sur 
la fajrejo meze de la ĉambrego oni amasigis sekan brullignon, por ke 
oni povu tuj fari fajron.   La vikingedzino mem forte laboris, tiel 
ke vespere ŝi estis tre laca kaj bone dormis. 
</p>
<p class="p">
     Kiam matene ŝi vekiĝis, ŝi forte ektimiĝis, ĉar la 
malgranda infano malaperis sen postesignoj.   Ŝi saltleviĝis, 
ekbruligis pecon da ligno kaj rigardis ĉirkaŭen, kaj jen ŝi 
ekvidis, ke sur la pieda parto de la lito kuŝis ne la malgranda 
infano, sed granda malbela rano.   Ĝia aspekto elvokis ĉe ŝi 
grandan abomenon, ŝi kaptis pezan bastonon kaj volis mortigi la 
ranon, sed ĉi tiu rigardis sin per tiel neordinare malgajaj okuloj, 
ke la koro ne permesis al ŝi ekbati.   Ankoraŭ unu fojon ŝi 
rigardis ĉiuflanken, la rano kvakis tiel timeme, kvazaŭ ĝi volus 
elpetegi de ŝi kompaton; ŝi ektremis kaj kuris de sia lito al la 
fenestro, kiun ŝi ekpuŝe malfermis.   En la sama momento leviĝis 
la suno, ĵetis siajn radiojn rekte sur la grandan ranon en la lito, 
kaj subite montriĝis, ke la larĝa buŝo de la monstro kuntiriĝis 
kaj fariĝis malgranda kaj ruĝa, la membroj ricevis plej ĉarman 
formon, kaj jen tie kuŝis denove ŝia propra malgranda bela infano 
anstataŭ malbela rano. 
</p>
<p class="p">
     "Kio tio estas!" ŝi diris; "ĉu mi havis malbonan sonĝon? 
Tio estas ja mia propra plej ĉarma elfa infano, ĝi, kiu kuŝas tie 
antaŭ mi!"   Kaj ŝi kisis ĝin kaj alpremis ĝin al sia koro, sed 
la infano gratis kaj mordis kiel sovaĝa kateto. 
</p>
<p class="p">
     Nek en tiu tago nek en la sekvanta venis la vikingo, kvankam li 
estis jam sur la vojo, sed li havis kontraŭ si la venton, kiu nun 
blovis, por peli la cikoniojn suden.   Ĝojo de unu estas ofte 
malĝojo de alia. 
</p>
<p class="p">
     Post kelke da tagoj kaj noktoj al la vikingedzino fariĝis 
klare, kia estas la afero kun ŝia malgranda infano.   Terura sorĉo 
estis sur ĝi.   En la tago ĝi estis bela kiel luma elfo sed havis 
malbonan, sovaĝan naturon; sed en la nokto ĝi estis malbela rano, 
silentema kaj kompatinda, kun malgajaj okuloj.   Tie estis du tute 
malsamaj naturoj, kiuj alternadis kiel ekstere, tiel ankaŭ interne; 
ĝi venis de tio, ke la malgranda knabineto, kiun la cikonio 
alportis, en la tago posedis la eksteraĵon de sia patrino, sed 
samtempe la karakteron de sia patro, dum en la nokto ĝi montris sian 
parencecon kun li per la formo de sia korpo, havante la menson kaj 
koron de la patrino.   Kiu povus forigi la potencon, kiun tie 
aperigis ia sorĉa forto?   Tio kaŭzis al la vikingedzino zorgojn 
kaj afliktojn, kaj tamen ŝia koro estis alligita al tiu kompatinda 
estaĵo, pri kies stato ŝi pensis, ke ŝi nenion devas diri al sia 
edzo, kiam li revenos, ĉar alie li certe, konforme al la kutimoj kaj 
moroj, ordonus elĵeti la malfeliĉan infanon sur la landvojon, por 
ke ĝin prenu, kiu volos.   Tion la koro de la bona vikingedzino ne 
povis permesi, tial ŝi decidis aranĝi, ke ŝia edzo vidu la infanon 
nur ĉe la lumo de la tago. 
</p>
<p class="p">
     Unu matenon trans la tegmenton brue transflugis la cikonioj; dum 
la nokto tie ripozis pli ol cent paroj da cikonioj post la grandaj 
manovroj.   Nun ili leviĝis, por flugi suden. 
</p>
<p class="p">
     "Ĉiuj estas pretaj!" oni proklamis; "ankaŭ la inoj kaj 
infanoj!" 
</p>
<p class="p">
     "Al ni estas tiel facile!" diris la junaj cikonioj. "Jukas kaj 
tiklas al ni en la piedoj, kvazaŭ nia korpo estus plena de vivantaj 
ranoj.   Kiel belege estas, ke ni povas entrepreni vojaĝon 
eksterlanden!" 
</p>
<p class="p">
     "Restu en la amaso!" diris patro kaj patrino, "kaj ne laboru 
tiel senĉese per via babilema beko, tio estas malsaniga por la 
brusto!" 
</p>
<p class="p">
     Kaj ili ekflugis. 
</p>
<p class="p">
     En la sama tempo aŭdiĝis sonado de kornoj super la erikejo, 
ĵus elŝipiĝis la vikingo kun ĉiuj militistoj.   Ili revenis kun 
riĉa militakiraĵo de la Galla bordo, kie la popolo, same kiel en 
Britujo, kun timego kantadis: </p>
<center class="lg">
           <span class="l">Liberigu nin Dio, de l' sovaĝaj Normandoj!</span>
<br> 
</center>
<p class="p">     Kia vivo, kia gajeco komenciĝis nun en la vikinga kastelo apud 
la sovaĝa marĉejo!   Oni enportis la kruĉojn kun mielakvo en la 
ĉambregon, oni ekbruligis fajron, oni buĉis ĉevalojn.   La odoro 
de rostaĵo plenigis ĉiujn ĉambrojn.   La pastro konsekre aspergis 
la sklavojn per varma ĉevala sango; la fajro kraketis, la fumo 
leviĝis sub la plafonon, la fulgo gutadis de la traboj, sed al tio 
oni estis alkutimiĝintaj.   Gastoj estis invititaj kaj ricevis 
luksan regaladon, intrigoj kaj malicaĵoj estis forgesitaj, oni 
festenis bonege, kaj por signo de bona humoro oni ĵetadis al si la 
ĉirkaŭmanĝitajn ostojn reciproke en la vizaĝon.   La bardo, duone 
muzikisto kaj duone militisto, kiu partoprenis en la militiro kaj 
estis vidanta atestanto de la faroj, kiujn li prezentis, kantis al 
ili kanton, kiu gloris iliajn grandajn militajn agojn.   Ĉiu verso 
finiĝis per la rekantaĵo: "La fortoj malaperas kaj la generacioj 
forpasas, al ĉiu venas la morto, sed eterne vivas glora nomo!"   Ĉe 
tio ili ĉiuj frapadis la ŝildojn kaj marteladis per la tranĉilo 
aŭ per osto sur la tabulo de la tablo, tiel ke regis terura bruo. 
</p>
<p class="p">
     La vikingedzino sidis sur la laŭlarĝa benko en la nefermita 
festena ĉambrego; ŝi havis sur si silkan veston, orajn braceletojn 
kaj sukcenajn perlojn.   Ŝi estis en sia plej bona paradaĵo, kaj la 
bardo parolis en sia kanto ankaŭ pri ŝi, rakontis pri la ora 
trezoro, kiun ŝi alportis al sia riĉa edzo, kaj ĉi tiu estis 
ravita pri la bela infano, kiun li vidis nur en la tago en ĝia tuta 
beleco.   La sovaĝeco, kiun oni vidis ĉe ĝi, plaĉis al li.   La 
infano povus iam laŭ lia opinio fariĝi bonega ŝildknabino, kiu al 
neniu fortegulo devus cedi; ŝi ne palpebrumos, se lerta mano per 
akra glavo dehakos al ŝi la brovojn. 
</p>
<p class="p">
     La kruĉoj de mielakvo estis malplenigitaj, kaj oni alportis 
aliajn.   Tiam oni ne leviĝadis ankoraŭ tiel baldaŭ de festenado; 
la tiamaj homoj povis ion traelporti.   En tiu tempo estis populara 
la proverbo: "La bruto scias, kiam ĝi de la paŝtejo devas reiri 
hejmen, sed malprudenta homo neniam konas la mezuron de sia stomako." 
Ho, oni ĝin konis tre bone, sed inter scii kaj fari estas diferenco. 
Oni ankaŭ sciis, ke amiko fariĝas teda, se li tro longe sidas en la 
domo de alia homo, sed malgraŭ tio oni restadis, ĉar viando kaj 
mielakvo estas bona aĵo.   Estis gaje, kaj en la nokto la servutuloj 
dormadis en la varma cindro, trempadis la fingrojn en la grasa fulgo 
kaj lekadis ilin.   Tio estis stranga tempo! 
</p>
<p class="p">
     Ankoraŭ unu fojon en tiu jaro la vikingo entreprenis militiron, 
malgraŭ ke jam leviĝis la aŭtunaj ventegoj.   Li iris kun siaj 
militistoj al la Brita bordo, kio, kiel li diris, estas ja "nur 
transe de la akvo".   Lia edzino restis hejme kun sia malgranda 
knabino, kaj estis certe, ke la edukantino baldaŭ preskaŭ pli amis 
la malfeliĉan ranon kun la mildaj okuloj, ol la belulinon, kiu 
gratis kaj mordis. 
</p>
<p class="p">
     La krudaj, malsekaj aŭtunaj nebuloj, antaŭ kiuj falas la 
folioj, kuŝis super la arbaro kaj super la erikejo; la 
birdosenplumulo, kiel oni tie nomas la neĝon, alflugis en densaj 
amasoj, la vintro alproksimiĝis.   La paseroj okupis la neston de la 
cikonioj kaj mokridis siamaniere la forestantajn gemastrojn; kaj ĉi 
tiuj mem, la cikoniaj gepatroj kun ĉiuj siaj infanoj, kie ili nun 
estis?</p>

  <p align="center" class="center">* * *</p>

<p class="p">     La cikonioj estis nun en Egiptujo, kie la suno lumis tiel varme, 
kiel ĉe ni en bela somera tago.   Tamarindoj kaj akacioj floris 
ĉirkaŭe, la luno de Mahometo hele radiis de la templaj kupoloj, tiu 
aŭ alia paro da cikonioj sidis sur la graciaj turoj kaj ripozis post 
la longa vojaĝo.   Grandaj svarmoj havis neston apud nesto sur la 
potencaj kolonoj kaj ruiniĝintaj arkaĵo; de temploj kaj sur 
forlasitaj lokoj.   La daktilpalmo etendis sian ŝirman foliaron tre 
alte, kvazaŭ ĝi volus ludi la rolon de sunombrelo.   La 
blankete-grizaj piramidoj estis distingeblaj kiel siluetoj en la 
klara aero en la flanko de la dezerto, kie la struto montris, ke li 
bone povoscias uzi siajn piedojn, kaj la leono kun siaj grandaj 
saĝaj okuloj sidis kaj rigardis la marmoran sfinkson, kiu kuŝis 
duone enterigita en la sablo.   La akvo de Nilo estis retiriĝinta, 
la tuta fluejo estis plena de ranoj kaj prezentis por la cikonia 
familio la plej belan vidaĵon en ĉi tiu lando.   La cikoniidoj 
pensis, ke tio estas trompo de la okuloj, tiel neesprimeble bela ili 
trovis la vidaĵon. 
</p>
<p class="p">
     "Tiel estas ĉi tie, kaj tion ni havas ĉiam en nia varma 
lando!" diris la cikonia patrino, kaj la infanoj sentis tikladon en 
la stomako. 
</p>
<p class="p">
     "Ĉu ni vidos ankoraŭ ion plu?" ili demandis; "ĉu ni penetros 
pli profunden en la landon?" 
</p>
<p class="p">
     "Tie oni nenion plu povas vidi," diris la cikonia patrino. "Post 
la luksa regiono komenciĝas nur nepenetrebla arbaro, en kiu la arboj 
kreskas unu en la alian kaj per pikantaj volvekreskaĵoj estas 
ligitaj en ne malimplikeblan densaĵon, tiel ke nur la elefanto havas 
la eblon trafari al si vojon per siaj masivaj piedoj.   La serpentoj 
tie estas por ni tro grandaj kaj la lacertoj tro rapidkuraj kaj 
viglaj.   Se vi volus iri en la dezerton, vi ricevus sablon en la 
okulojn, se la afero iros bone, sed se ĝi irus malbone, vi trafos en 
sablan trombon.   Ne, ĉi tie estas plej bone; ĉi tie ni havas 
ranojn kaj akridojn, ĉi tie mi restos kaj vi ankaŭ!" 
</p>
<p class="p">
     Kaj ili restis.   La maljunaj sidis en sia nesto sur la gracia 
minareto, ripozis kaj estis tamen tre okupitaj je glatigado de la 
plumoj kaj je pripinĉado de la ruĝaj ŝtrumpoj per sia beko. 
Poste ili elstreĉis la kolojn supren, salutis gravmiene kaj levis la 
kapojn kun la alta frunto kaj la delikataj glataj plumoj, kaj iliaj 
brunaj okuloj lumis tre saĝe.   La cikoniaj fraŭlinoj promenadis 
gravmiene inter la sukplenaj trunkoj de la kanoj, ĵetadis kaŝitajn 
rigardojn sur la aliajn junajn cikoniojn, faradis interkonatiĝojn 
kaj englutadis ĉe ĉiu tria paŝo unu ranon aŭ svingadis tien kaj 
reen malgrandan serpenton, kio, kiel ili opiniis, tre bone alaspektis 
al ili.   Ilia kaptitaĵo estis por ili tre bongusta.   La junaj 
fraŭloj komencadis diversajn malpacojn, batadis unu la alian per la 
flugiloj, hakadis sin reciproke per la bekoj kaj faradis al si 
sangajn vundojn, kaj poste tiu aŭ alia fianĉiĝis, la junaj 
fraŭloj kaj la junaj fraŭlinoj; tio estis ja la vivocelo, kiun ili 
starigis al si.   Ili konstruis nestojn kaj komencis poste denove 
malpacojn, ĉar en la varmaj landoj ĉiuj havas tre flamiĝeman 
naturon; tio tamen estis gaja kaj faris precipe al la maljunaj multe 
da ĝojo.   En la okuloj de gepatroj ĉio ĉe la infanoj estas ja 
bone alaspekta.   Ĉiutage ĉi tie estis suna lumo, ĉiutage oni 
havis sufiĉege por manĝi, oni povis pensi nur pri ĝojoj kaj 
plezuroj. 
</p>
<p class="p">
     Sed en la riĉa palaco de ilia Egipta dommastro ne estis gaje. 
La riĉa potenca sinjoro, paralizita en ĉiuj membroj, kuŝis 
etendita kiel mumio sur lito en la granda salono kun la kolorriĉaj 
muroj.   Parencoj kaj servistoj staris ĉirkaŭ li; senviva li ne 
estis, tamen oni ankaŭ ne povis vere diri, ke li vivas.   La savanta 
marĉeja floro el la nordaj landoj, kiu devis esti elserĉita kaj 
deŝirita de tiu, kiu amis lin plej varmege, ĉiam ankoraŭ ne estis 
alportita.   Lia bela juna filino, kiu en cigna vesto flugis trans 
landojn kaj marojn malproksime norden, estis neniam revenonta. "Ŝi 
mortis kaj malaperis!" raportis la du hejmen revenintaj virgulinoj. 
Ili elpensis tutan historion, kies enhavo estis jena: 
</p>
<p class="p">
     "Kiam ni ĉiuj ŝvebis alte en la aero, nin ekvidis ĉasisto kaj 
ekpafis sagon sur nin.   Li trafis nian junan amikinon, kaj 
malrapide, kantante sian adiaŭon, ŝi falis kiel mortanta cigno en 
la mezon de la arbara lago.   Tie ni enterigis ŝin ĉe la bordo sub 
bonodora funebra betulo.   Sed ni faris venĝon; ni alligis fajron 
sub la flugilon de la hirundo, kiu havis sian neston sub la kana 
tegmento de la ĉasisto; ĝi ekbruliĝis, kaj la domo forbrulis en 
helaj flamoj, en kiuj li pereis kaj kiuj lumis ĝis la funebra betulo 
trans la lago.   Tie ŝi kuŝas, fariĝinte denove tero; neniam ĝi 
revenos en Egiptujon!" 
</p>
<p class="p">
     Ili ambaŭ ploris, sed cikonia patro, kiu okaze estis 
aŭskultanto de tiu rakonto, frapis fortege per la beko. 
</p>
<p class="p">
     "Mensogo kaj elpenso!" li diris. "Vere mi tre volonte enpuŝus 
al ili mian bekon en la bruston!" 
</p>
<p class="p">
     "Por rompi al si la bekon!" diris la cikonia patrino. "Bele vi 
tiam aspektus!   Antaŭ ĉio pensu pri vi mem kaj pri via familio; 
ĉio alia vin ne devas interesi!" 
</p>
<p class="p">
     "Mi tamen morgaŭ sidiĝos sur la rando de la nefermita kupolo, 
kiam ĉiuj scienculoj kaj saĝuloj kolektiĝos, por konsiliĝi pri la 
stato de la malsanulo; eble tiamaniere ili pli alproksimiĝos al la 
vero." 
</p>
<p class="p">
     Kaj la scienculoj kaj saĝuloj kunvenis kaj parolis multe tre 
multe, multvorte kaj edife, kion la cikonio tute ne povis kompreni, 
― kaj por la malsanulo aŭ por lia filino en la marĉejo efektive 
nenio rezultis el tio, tamen malgraŭ tio ni povas iom aŭskulti 
tion, ĉar diversajn aferojn oni ja ofte devas aŭskulti. 
</p>
<p class="p">
     Sed la plej grava nun estos aŭskulti kaj sciiĝi, kio okazis 
antaŭe, tiam ni pli bone komprenos la historion, almenaŭ ne malpli 
bone ol la cikonia patro. 
</p>
<p class="p">
     "Amo naskas kaj subtenas la vivon, la plej alta amo naskas la 
plej altan vivon!   Nur per amo povas esti savita lia vivo!" oni 
diris, kaj la scienculoj asertis, ke tio estis dirita eksterordinare 
saĝe kaj bone. 
</p>
<p class="p">
     "Tio estas bela penso!" tuj asertis la cikonia patro. 
</p>
<p class="p">
     "Mi ĝin ne tute komprenas!" respondis la cikonia patrino, "kaj 
la kulpo troviĝas ne en mi, sed en la penso.   Cetere tio estas por 
mi tute indiferenta, mi devas pensi pri aliaj aferoj!" 
</p>
<p class="p">
     Poste la scienculoj komencis profundpensan analizon de la esenco 
de amo.   Ili klarigis, ke ekzistas diferenco inter la amo kiun 
sentas al si reciproke la gefianĉoj, kaj tiu amo, kiu alligas al si 
reciproke gepatrojn kaj infanojn, aŭ tiu, kiu en la kalikoj de la 
kreskaĵoj vekas la sopiron turni sin al la lumo de la suno; ĉio ĉi 
tio estis elmetata tiel detale kaj science, ke la cikonia patro 
neniel povis plu ilin sekvi, des malpli tion ripeti.   Li fariĝis 
ĉe tio tute enpensigita, fermis duone la okulojn, kaj dum la tuta 
sekvanta tago li staris sur unu piedo.   Estis al li tre peze porti 
sian instruitecon. 
</p>
<p class="p">
     Tamen unu aferon la cikonia patro komprenis, ĉar li aŭdis, ke 
tion egale sincere esprimis simplaj burĝoj, kiel ankaŭ plej grandaj 
eminentuloj, ― ke por multaj miloj da homoj kaj samtempe por la 
lando estas malfeliĉo, ke la granda sinjoro kuŝas malsana kaj ne 
povas denove resaniĝi; ke estus feliĉo kaj beno, se li denove 
ricevus sian sanon. "Sed kie kreskas la floro, kiu povas ree alporti 
al li sanon?"   Pri tio ĉiuj demandis, serĉis en sciencaj verkoj, 
en lumantaj bildoj de la steloj, en la vento kaj vetero, serĉis per 
ĉiuj eblaj rimedoj, kaj fine la scienculoj kaj la saĝuloj eltrovis, 
kiel ni diris, ke "la amo naskas kaj subtenas la vivon, la vivon de 
la patro," kaj per tio ili diris pli, ol ili mem komprenis.   Poste 
ili ripetis kaj skribis kiel recepton: "la amo naskas kaj subtenas la 
vivon", sed kiamaniere oni povus pretigi la recepton, ― pri tio oni 
ne havis respondon.   Fine ili venis al unuanima decido, ke la helpo 
devas veni de la princino, de ŝi, kiu amis sian patron per la tuta 
koro kaj la tuta animo.   Oni fine trovis la rimedon, per kiu la 
helpo povus esti akirita, kaj en la serĉado pasis pli ol tuta jaro. 
Ŝi devis en novluna nokto, post la subiro de la luno, iri al la 
marmora sfinkso ĉe la rando de la dezerto, forrasti la sablon antaŭ 
la pordo en la piedo de la sfinkso kaj trairi la longan koridoron, 
kiu kondukas en la mezon de unu el la grandaj piramidoj, kie unu el 
la potencaj reĝoj de la malproksima antikveco, ĉirkaŭita de granda 
lukso, kuŝas en mumia ĉirkaŭkovro.   Tie ŝi devis apogi sian 
kapon al la mortinto, kaj tiam estus malkaŝite al ŝi, kiamaniere 
oni povas akiri la vivon kaj savon por ŝia patro.   Ĉion ĉi tion 
ŝi plenumis, kaj en sonĝo ŝi sciiĝis, ke el la profunda marĉo 
norde en la Dana lando ― la loko estis prisribita al ŝi tute 
precize ― ŝi devas alporti hejmen la lotusan floron, kiu en la 
profundo de la akvo estos ektuŝinta ŝian bruston.   Tiu floro 
redonos al li la sanon. 
</p>
<p class="p">
     Por tio ŝi flugis en cigna vesto al la sovaĝa marĉejo. 
Ĉion ĉi tion sciis la cikonia patro kaj la cikonia patrino, kaj nun 
ni scias tion pli precize, ol ni sciis antaŭe.   Ni scias, ke la 
reĝo de la marĉo malsuprentiris ŝin al si, ni scias, ke por la 
siaj en la hejmo ŝi mortis kaj malaperis.   Nur la plej saĝa el ili 
ĉiuj diris ankoraŭ, tiel same kiel la cikonia patrino: "Ŝi iel sin 
savos!"   Kaj tion oni volis atendi, ĉar ion pli bonan oni ne sciis. 
</p>
<p class="p">
     "Mi pensas, mi rabos al la du malbonaj princinoj iliajn cigajn 
vestojn!" diris la cikonia patro; "tiam ili ne povos veni al la 
sovaĝa marĉejo kaj fari malbonon.   La cignajn vestojn mi kaŝos 
tie supre, ĝis por ili troviĝos uzo!" 
</p>
<p class="p">
     "Kie do vi volas tie supre ilin kaŝi?" demandis la cikonia 
patrino. 
</p>
<p class="p">
     "En nia nesto ĉe la sovaĝa marĉejo!" li diris. "Mi kaj niaj 
plej junaj infanoj ni povas ĉe la transportado reciproke nin 
subteni, kaj se ili fariĝos por ni tro embarasaj, dumvoje troviĝas 
ja multe da lokoj, kie ni povas kaŝi ilin ĝis plej proksima 
transmigro.   Unu cigna plumaĵo estus sufiĉa por ŝi, sed du estas 
pli bonaj.   Por vojaĝoj en la nordaj landoj oni devas ĉiam bone 
sin provizi!" 
</p>
<p class="p">
     "Vi ne ricevos dankon pro tio!" diris la cikonia patrino; "sed 
vi estas ja la sinjoro!   Nur en la tempo de kovado mi havas rajton 
de voĉo."</p>

<p align="center" class="center">* * *</p>

<p class="p">      En la vikinga kastelo ĉe la sovaĝa marĉejo, kien la cikonioj 
flugis en la printempo, al la malgranda knabino estis donita nomo. 
Oni donis al ŝi la nomon Helga, sed ĉi tiu nomo por tia spirito, 
kia plenigis la belan estaĵon, estis tro milda.   Kun ĉiu monato la 
infano pli disvolviĝis, kaj en la daŭro de kelke da jaroj, dum kiuj 
la cikonioj regule faris la saman vojaĝon, aŭtune al Nilo, 
printempe al la sovaĝa marĉejo, el la malgranda infano fariĝis 
granda knabino, kaj antaŭ ol oni bone rimarkis, ŝi ekfloris kiel 
plej belega deksesjara junulino.   Sed la bela ŝelo kaŝis en si 
malmolan kaj maldolĉan kernon; la junulino havis naturon pli 
sovaĝan, ol eĉ en tiu kruela malluma tempo oni povus ĉe iu trovi. 
</p>
<p class="p">
     Estis por ŝi plezuro trempi siajn blankajn manojn en la varma 
sango de la oferbuĉita ĉevalo; ŝi tramordadis en sia sovaĝeco la 
kolon al la nigraj kokoj, kiujn la oferpastro devis buĉi, kaj al sia 
adoptinta patro ŝi diris tute serioze: 
</p>
<p class="p">
     "Se venus via malamiko kaj ligus ŝnuron al la traboj de nia 
tegmento kaj levus ĉi tiun senpere super la ĉambro, en kiu vi 
dormas, mi vin ne vekus, eĉ se mi tion povus fari.   Mi tion tute ne 
aŭdus, tiel ĉiam ankoraŭ bruas la sango ĉirkaŭ mia orelo, sur 
kiun vi donis al mi vangfrapon antaŭ kelka nombro da jaroj!   Ho, mi 
havas bonan memoron!" 
</p>
<p class="p">
     Sed la vikingo ne kredis al ŝiaj vortoj; simile al ĉiuj aliaj 
li estis blindigita de sia beleco, li ankaŭ ne sciis, ke la 
malgranda Helga ĉiutage ŝanĝiĝas interne kaj ekstere.   Sen selo 
ŝi sidadis kiel kunkreskiĝinta kun la ĉevalo, kiu kuradis en plena 
galopo, kaj eĉ en plej granda danĝero ŝi ne desaltis de ĝi. 
Tute vestita ŝi ofte ĵetadis sin de la deklivo en la fortan fluon 
de la golfo kaj naĝadis renkonte al la vikingo, kiam lia boato estis 
alproksimiĝanta al la tero.   De siaj belaj longaj haroj ŝi 
detranĉis al si la plej longan buklon kaj plektis al si el tio 
tendenon por la pafarko. 
</p>
<p class="p">
     "Kion oni mem faras, tio estas bone farita!" ŝi diris. 
</p>
<p class="p">
     La vikingedzino konforme al la tempo kaj kutimoj havis firman 
volon kaj fortan karakteron, sed en komparo kun sia filino ŝi estis 
milda, timema virino.   Ŝi sciis ja ankaŭ, ke sur la terura infano 
kuŝas sorĉo. 
</p>
<p class="p">
     Kiam la patrino estis en la subtegmento aŭ eliris sur la 
korton, Helgan tre ofte kaptadis la malbona fantazio sidiĝi sur la 
rando de la puto, bati ĉirkaŭen per la manoj kaj piedoj kaj poste 
ĵeti sin en la mallarĝan profundan puton.   Tie ŝi konforme al sia 
rana naturo subakviĝadis kaj poste leviĝadis returne supren, 
grimpadis kiel kato kaj venadis, abunde gutigante akvon, en la 
salonon. 
</p>
<p class="p">
     Tamen ekzistis unu ligilo, kiu retenadis Helgan, tio estis la 
vespera krepusko; tiam ŝi fariĝadis silenta kaj meditema, lasadis 
sin voki kaj konduki.   Tiam la interna sento tiradis ŝin al la 
patrino, kaj kiam la suno subiĝis kaj ŝia ekstera kaj interna 
aliformiĝo plenumiĝis, ŝi sidadis silente, malgaje, en sia formo 
de rano; ŝia korpo tiam estis multe pli granda ol la korpo de 
ordinara rano, sed ĝuste ĉi tiu cirkonstanco pligrandigis la 
malbelecon.   Ŝi aspektis kiel abomeniga pigmeino kun kapo de rano 
kaj kun naĝmembrano inter la fingroj.   Io senfine malgaja kuŝis en 
la okuloj, per kiuj ŝi rigardis ĉirkaŭen; voĉon ŝi ne havis, nur 
sensonan kvakadon ŝi de tempo al tempo aŭdigadis, tute tiel, kiel 
aŭdigas infano, kiam ĝi ĝemas en sonĝo.   Tiam la vikingedzino 
povis preni ŝin sur siajn genuojn, ŝi forgesis la malbelan formon, 
ŝi vidis nur la malgajajn okulojn, kaj ofte diradis: 
</p>
<p class="p">
     "Mi preskaŭ dezirus, ke vi ĉiam estu mia muta rano.   Pli 
malbona estas via aspekto, kiam via beleco brilas eksteren." 
</p>
<p class="p">
     Ŝi skribis runojn kontraŭ sorĉo kaj kontraŭ malsano kaj 
ĵetis ilin sur la malfeliĉan estaĵon, sed pliboniĝo ne aperis. 
</p>
<p class="p">
     "Oni ne povus pensi, ke ŝi estis tiel malgranda kaj kuŝis en 
akvolilio!" diris unu fojon la cikonia patro; "nun ŝi estas tuta 
homo kaj mirinde simila al sia Egipta patrino.   Ĉi tiun ni neniam 
plu vidis!   Ŝi ne saviĝis, kiel diris vi kaj la scienculoj. 
Ĉiujare mi flugis laŭlonge kaj laŭlarĝe super la tuta sovaĝa 
marĉejo, sed ŝi neniam donis ian signon pri si.   Mi eĉ konfesos 
al vi, en la jaroj, kiam mi venis ĉi tien kelke da tagoj antaŭ vi, 
por ripari la neston kaj ordigi tion aŭ alian, mi ĉiufoje flugadis 
tien kaj reen tra tuta nokto, kvazaŭ mi estus strigo aŭ vesperto, 
ĉiam super la akvo ĉi tie, sed tute sen ia sukceso.   Ĝis nun 
ankoraŭ kuŝas tute sen ia utilo la du cignaj vestoj, kiŭjn mi kun 
niaj infanoj trenis de Nilo ĉi tien; tio estis sufiĉe malfacila, ni 
bezonis por tio tri plenajn vojaĝojn.   Nun ili jam de tre longa 
tempo kuŝas sur la fundo de nia nesto, kaj se iam okazos fajro, se 
la traba domo forbrulos, tiam ankaŭ ili malaperos!" 
</p>
<p class="p">
     "Kaj malaperos nia bona nesto!" diris la cikonia patrino. "Pri 
tio vi pensas malpli ol pri la plumvestoj kaj pri via marĉeja 
princino.   Vi devus prefere tuj malsupreniri al ŝi kaj resti en la 
marĉo.   En rilato al via propra familio vi estas malbona patro, 
tion mi jam diris al vi, kiam mi la unuan fojon kovis.   Ke nur la 
sovaĝa vikinga knabinaĉo ne pafu al ni aŭ al niaj infanoj sagon en 
la flugilojn!   Ŝi ne scias ja, kion ŝi faras.   Ni vivas ja ĉi 
tie de pli longatempe ol ŝi, tion ŝi devus pripensi!   Ni neniam 
forgesas nian devon, ni donas ĉiujare nian imposton, plumon, ovon 
kaj birdidon, kiel la justeco kaj leĝo postulas.   Ĉu vi pensas, ke 
tiam, kiam ŝi estas ekstere, mi kuraĝas iri malsupren, kiel antaŭe 
kaj kiel mi faradis en Egiptujo, kie mi komunikiĝadis kun la homoj 
tute familiare kaj enrigardadis en pladojn kaj potojn?   Ne, mi sidas 
ĉi tie supre kaj koleras pri ŝi, tiu knabinaĉo!   Kaj mi koleras 
ankaŭ pri vi!   Vi devis tiam trankvile lasi ŝin en la akvolilio, 
tiam ŝi nun ne estus ĉi tie!" 
</p>
<p class="p">
     "Vi estas multe pli estiminda ol via parolo!" diris la cikonia 
patro; "mi konas vin pli bone, ol vi mem vin konas!" 
</p>
<p class="p">
     Kaj li faris salton, du fortajn batojn per la flugiloj, streĉis 
la piedojn malantaŭen kaj ekflugis pluen, aŭ pli ĝuste eknaĝis, 
tute ne movante la flugilojn.   Kiam li estis jam sufiĉe 
malproksime, li faris ankoraŭ unu fortan flugilbaton, la suno 
prilumis liajn blankajn plumojn, kaj lia kolo kaj kapo streĉiĝis 
antaŭen.   Oni povis samtempe admiri en li forton kaj energion. 
</p>
<p class="p">
     "Li tamen ĉiam ankoraŭ estas la plej bela el ĉiuj" pensis la 
cikonia patrino, "sed mi tion ne diros al li."</p> 

<p align="center" class="center">* * *</p>

<p class="p">    Frue, jam en la tempo de rikoltado, ĉi tiun fojon revenis la 
vikingo kun militakiraĵo kaj kaptitoj.   Inter ĉi tiuj troviĝis 
juna Kristana pastro, unu el tiuj viroj, kiuj persekutis la malnovajn 
diojn de la nordaj landoj.   El la lasta tempo oni ofte parolis en la 
ĉambrego kaj ankaŭ en la virina ĉambro pri la nova religio, kiu 
jam disvastiĝis en ĉiuj pli sudaj landoj kaj per la sankta Ansgario 
penetris jam eĉ alte norden.   Eĉ la malgranda Helga aŭdis pri la 
kredo je la blanka Kristo, kiu pro amo al la homoj sin fordonis, por 
ilin savi.   Tio, kiel oni ordinare diras, en unu orelon al ŝi 
eniris kaj el la dua eliris.   Senton por amo ŝi, kiel ŝajnis, 
havis nur tiam, kiam ŝi en la ŝlosita ĉambreto ricevadis la 
mizeran formon de rano.   Sed la vikingedzino aŭskultis, kaj ŝi 
sentis sin mirinde impresita de la rakontoj kiuj cirkuladis pri la 
filo de la sole vera Dio. 
</p>
<p class="p">
     La viroj, kiuj revenis el la militiro, rakontis pri la belegaj 
temploj el ĉirkaŭhakitaj multekostaj ŝtonoj, kiuj estis 
konstruitaj por la honoro de tiu, kies ordono estis la amo.   Kelke 
da pezaj oraj vazoj artiste faritaj oni alportis kun si hejmen, kaj 
ĉiu el ili eligadis strangan spican odoron.   Tio estis incensiloj, 
kiujn la Kristanaj pastroj svingadis antaŭ la altaro, sur kiu neniam 
fluis sango, sed nur la konsekrita pano kaj vino aliformiĝadis en 
lian korpon kaj lian sangon, kiun li estis fordoninta por la ankoraŭ 
ne naskitaj generacioj. 
</p>
<p class="p">
     La kaptitan junan Kristanan pastron, ligitan per ŝnuroj je la 
manoj kaj piedoj, oni metis en la profundan ŝtonan kelon de la traba 
domo.   Bela li estis, "bela kiel Baldur", diris la vikingedzino, kaj 
lia suferado ŝin kortuŝis, dum la juna Helga postulis, ke oni 
tratiru al li ŝnuron tra la genuo kaj alligu lin al la vostoj de 
sovaĝaj bovoj. 
</p>
<p class="p">
     "Tiam mi ellasus la hundojn.   Hu, antaŭen trans la marĉo al 
la erikejo!   Tio estus gaja vidaĵo!" 
</p>
<p class="p">
     Tamen la vikingo ne volis, ke li ricevu tian morton, sed morgaŭ 
li, kiel neiganto kaj persekutanto de la altaj dioj, estis oferota 
sur la ŝtono de sango en la arbareto; nun la unuan fojon oni tie 
estis oferontaj homon. 
</p>
<p class="p">
     La juna Helga petis la permeson, ke ŝi aspergu per lia sango la 
bildojn de la dioj kaj la popolon.   Ŝi akrigis sian brilantan 
tranĉilon, kaj kiam unu el la grandaj furiozaj hundoj, kiuj en 
granda kvanto troviĝis sur la korto, transkuris super siaj piedoj, 
ŝi enpuŝis al ĝi la tranĉilon en la flankon. "Tio estas farata 
por elprovi!" ŝi diris.   La vikingedzino afliktite rigardis la 
sovaĝan, malbonan knabinon, kaj kiam venis la nokto kaj ŝia filino 
aliformiĝis korpe kaj anime, ŝi kun malĝoja animo eldiris sian 
aflikton per varmaj vortoj. 
</p>
<p class="p">
     La malbela rano kun la prisorĉita korpo staris antaŭ ŝi kaj 
fiksis sur ŝi siajn brunajn malgajajn okulojn, aŭskultis kaj ― 
kiel ŝajnis ― kun homa prudento komprenis ŝiajn vortojn. 
</p>
<p class="p">
     "Neniam, eĉ antaŭ mia edzo, eliris el mia buŝo eĉ unu vorto 
pri tio, pro kio mi per vi nun duoble suferas!" diris la 
vikingedzino. "En mia koro loĝas pli da suferado pro vi, ol kiom mi 
mem povus pensi.   Granda estas la amo de patrino, sed via koro ĉiam 
estis nealirebla por amo.   Via koro estas malvarma kaj marĉa! 
Kiamaniere vi venis en mian domon?" 
</p>
<p class="p">
     Tiam stranga tremo trakuris la korpon de la malbela estaĵo, 
kvazaŭ la vortoj ektuŝis ian nevideblan ligilon inter la korpo kaj 
la animo; grandaj larmoj aperis en ĝiaj okuloj. 
</p>
<p class="p">
     "Via tempo de puno ankaŭ iam venos!" diris la vikingedzino; 
"terura ĝi estos ankaŭ por mi!   Estus pli bone, se vi, estante 
ankoraŭ malgranda infano, estus elĵetita sur la landvojon kaj la 
malvarmo de la nokto lulus vin en la morton!"   Kaj la vikingedzino 
ploris per maldolĉaj larmoj kaj kolere kaj afliktite eliris 
malantaŭ la ledan tapiŝon, kiu pendis malsupren de la plafona trabo 
kaj dividis la ĉambron. 
</p>
<p class="p">
     La ŝrumpinta rano sidis tute sola en la angulo; ĝi estis muta, 
sed post kelka tempo ĝi eligis duone sufokitan ĝemon.   Estis tiel, 
kvazaŭ en profunda doloro en la angulo de ĝia koro naskiĝis nova 
vivo.   La malbela estaĵo faris unu paŝon antaŭen, aŭskultis, 
faris denove unu paŝon kaj kaptis per mallertaj manoj la pezan 
stangon, kiu estis antaŭsovita antaŭ la pordo.   Senbrue ĝi 
eltiris la stangon, singarde ĝi forprenis la ŝtipeton, kiu estis 
ŝovita sub la anson.   Poste ĝi prenis la brulantan lampon, kiu 
staris en la antaŭa parto de la ĉambro; estis tiel, kvazaŭ firma 
volo donis al ĝi forton.   Ĝi eltiris la feran bolton el la fermita 
plankpordo kaj ŝtelece malsupreniris al la malliberulo.   Ĉi tiu 
dormis.   La rano ektuŝis lin per sia malvarma malseka mano, kaj 
kiam li vekiĝis kaj ekvidis antaŭ si la malbelan figuron, li 
ektremis kiel de malbona vizio.   La monstro eltiris sian tranĉilon, 
distranĉis la ligilojn de la malliberulo kaj faris al li signon, ke 
li ĝin sekvu. 
</p>
<p class="p">
     Li vokis sanktajn nomojn, faris la signon de kruco, kaj kiam li 
vidis, ke la figuro staras senŝange, li diris:</p> 

    <p class="p"> "Feliĉa estas tiu, kiu agas prudente en rilato al malaltulo, la 
Eternulo lin savos en la malbona tago! ― Kiu vi estas?   Kiamaniere 
vi havas la eksteraĵon de besto kaj tamen estas plena de 
favorkoreco?" </p>

<p class="p">     La rano faris al li signon kaj kondukis lin malantaŭ kaŝantaj 
tapiŝoj laŭlonge de malplena koridoro ĝis en la stalon, kie ĝi 
montris al li ĉevalon.   Li saltis sur la ĉevalon, sed la rano 
ankaŭ sidiĝis antaŭe kaj tenis sin forte je la kolharoj de la 
besto.   La kaptito ĝin komprenis, kaj en rapida trotado ili rajdis 
laŭ vojo, kiun li neniam povus trovi, eksteren al la libera stepo. 
</p>
<p class="p">
     Li forgesis ĝian malbelan formon, li sentis nur la favorkorecon 
kaj kompaton de la Eternulo, aperigitan per ĉi tiu monstro; li 
eldiris piajn preĝojn kaj kantis sanktajn kantojn.   Tiam ĝin 
atakis tremo; ĉu tio estis la forto de la preĝo kaj la potenco de 
la kantoj, kiuj ĉi tie sin elmontris, aŭ ĉu tio estis la malvarmo 
de la mateno, kiu estis jam proksima?   Kion ŝi povis senti?   Ŝi 
elrektiĝis, volis haltigi la ĉevalon kaj desalti, sed la Kristana 
pastro tenis ŝin per ĉiuj fortoj, laŭte kantis kanton, kiu povus 
forigi la sorĉon, kiu enigis ŝin en la malbelan ranan formon, kaj 
la ĉevalo pli sovaĝe ekkuris antaŭen, la ĉielo fariĝis ruĝa, la 
unua radio de la suno trarompis la nubon, kaj la klara lumfonto 
kaŭzis la aliformiĝon, ŝi denove estis la juna belulino kun la 
demona malbona spirito.   Li tenis en siaj brakoj la plej belan junan 
virinon! kaj eksentis teruron pro tio, li desaltis de la ĉevalo kaj 
haltigis ĝin, pensante, ke nova pereiga sorĉaĵo blindigas liajn 
okulojn.   Sed la juna Helga ankaŭ per unu salto estis sur la tero, 
la mallonga infana jupeto atingis nur ĝis ŝiaj genuoj; la akran 
tranĉilon ŝi eltiris el sia zono kaj ĵetis sin sur la surpriziton. 
</p>
<p class="p">
     "Mi vin atingos!" ŝi kriis, "mi vin atingos, kaj mi enpuŝos al 
vi la tranĉilon en la korpon!   Vi estas ja pala kiel la morto! 
Sklavo!   Senbarbulo!" 
</p>
<p class="p">
     Ŝi atakis lin; en malfacila batalo ili luktis unu kun la alia, 
sed ŝajnis, ke nevidebla potenco donis forton al la Kristana viro. 
Li tenis ŝin forte, kaj la maljuna kverko tute apud lia flanko 
prezentis por li helpon, ĉirkaŭante kaj implikante ŝiajn piedojn, 
kiuj elglitiĝis sub ĝiaj duone elteriĝintaj radikoj.   Tute apude 
de la loko de batalo ŝprucis fonto; li aspergis per la freŝa akvo 
ŝian bruston kaj vizaĝon, ordonis al la malpura spirito eliri kaj 
faris super ŝi krucosignon laŭ Kristana moro, sed la bapta akvo ne 
havas forton tie, kie samtempe el interne ne fluas fonto de kredo. 
</p>
<p class="p">
     Kaj tamen li ankaŭ ĉi tie estis la pli forta; pli ol forto de 
viro kuŝis en lia agado kontraŭ la batalanta malbona potenco, kiun 
ĝi venkis.   Ŝi mallevis siajn brakojn kaj rigardis kun admirantaj 
okuloj tiun viron, kiu ŝajnis al ŝi potenca sorĉisto, potenca en 
la sekreta arto.   Mallumajn, fatalajn runojn li laŭte legis; 
misterajn signojn li faradis en la aero.   Nek antaŭ la brilanta 
hakilo nek antaŭ la akra tranĉilo ŝi eĉ palpebrumus, se li tion 
svingus antaŭ ŝiaj okuloj, sed ŝi ektremis, kiam li faris al ŝi 
sur la frunto kaj sur la brusto la signon de kruco.   Kiel malsovaĝa 
birdo ŝi nun sidis, klininte la kapon al la brusto. 
</p>
<p class="p">
     Milde li parolis al ŝi pri la ama ago, kiun ŝi en tiu nokto 
faris rilate al li, kiam ŝi en la malbela formo de rano venis al li, 
disigis liajn ligilojn kaj rekondukis lin al la lumo kaj al la vivo. 
Ŝi ankaŭ, li diris, estas ligita, ligita per pli kruelaj ligiloj ol 
li, sed ŝi ankaŭ venos al lumo kaj vivo per li.   Al la sankta 
Ansgario en Hedeby li ŝin venigos; tie en la Kristana urbo la sorĉo 
dissolviĝos.   Sed li ne povas konduki ŝin tien antaŭ si sur la 
ĉevalo, eĉ se ŝi sidus trankvile kaj bonvole. 
</p>
<p class="p">
     "Malantaŭ mi vi devas sidi sur la ĉevalo, ne antaŭ mi!   Via 
sorĉa beleco havas potencon, kiu devenas el malbono, mi ĝin timas, 
― kaj tamen mi venkos en Kristo!" 
</p>
<p class="p">
     Li stariĝis genue kaj ekpreĝis pie kaj sincere.   Ŝajnis, 
kvazaŭ la silenta arbara naturo per tio fariĝis sankta preĝejo, la 
birdoj komencis kanti, kvazaŭ ankaŭ ili apartenus al la nova 
komunumo, kaj la sovaĝa mento bonodoris, kvazaŭ ĝi volus 
anstataŭi altaron kaj incensojn.   Laŭte li proklamis la vortojn de 
la Sankta Skribo: </p>
<p class="p"> "La lumo el supre nin vizitis, por lumi al tiuj, kiuj sidas en 
la mallumo kaj en la ombro de la morto, por gvidi niajn piedojn al la 
vojo de la paco!" </p>
<p class="p"> Kaj li parolis pri la sopirado de la kreitaĵo, kaj dum lia 
parolado haltis la ĉevalo, kiu estis portinta ilin en sovaĝa 
kurado, kaj movetadis la longajn trunketojn de la rubusarbeto, tiel 
ke la maturaj sukoplenaj fruktoj falis al la malgranda Helga en la 
manon kaj sin mem proponis kiel refreŝigaĵon. 
</p>
<p class="p">
     Pacience ŝi lasis sin levi sur la dorson de la ĉevalo kaj 
sidis tie kiel somnambulino, kiu ne vekiĝis kaj tamen ne vagas.   La 
Kristana viro kunligis du branĉojn tiel, ke ili formis krucon, kiun 
li tenis rekte en la mano, kaj poste ili ekrajdis tra la arbaro, kie 
la denseco fariĝis ĉiam pli granda, la vojo ĉiam pli mallarĝa, 
kie la vojo fine eĉ tute ĉesiĝis.   La prunelarbo baris al ili la 
vojon kiel bartrabo, kiun oni devis ĉirkaŭrajdi; el la fonto 
fariĝis ne fluanta rivereto, sed staranta marĉo, kiun oni ankaŭ 
devis ĉirkaŭrajdi.   Forton kaj freŝecon elspiradis la pura arbara 
aero, kaj ne malpli granda forto fluis el la mildaj vortoj, kiuj 
sonadis en kredo kaj en Kristana amo, plenaj de kora deziro konduki 
al lumo kaj vivo ŝin, kiu estis jam venkita de la unua impreso. 
</p>
<p class="p">
     La guto da pluvo, kiel oni diras, kavigas la malmolan ŝtonon, 
la ondoj de la maro iom post iom rondigas la angulecan pecon da roko, 
la roso de la Dia favorkoreco, kiu nun la unuan fojon falis sur la 
malgrandan Helgan, kavigis la malmolaĵon, rondigis la akraĵon. 
Estas vero, ke tuj oni tion ne povis rimarki, ŝi mem tion ne 
konsciis; ankaŭ la ĝermo en la tero ĉe la refreŝiga malsekeco kaj 
la varma radio de la suno ne scias ja, ke ĝi kaŝas en si kreskaĵon 
kaj floron. 
</p>
<p class="p">
     Kiel la kantado de la patrino nerimarkeble restas en la menso de 
la infano kaj ĉi tiu imite balbutas la simplajn vortojn, ne 
komprenante ilin, ĝis ili poste fariĝas al ĝi pli kaj pli klaraj, 
tiel ankaŭ ĉi tie efikis la vorto, tiu Dia forto, kiu feliĉigas 
ĉiujn, kiuj kredas je ĝi. 
</p>
<p class="p">
     Ili rapide forlasis la arbaron, trapasis la erikejon kaj denove 
senvojan arbaron, kaj vespere ili renkontiĝis kun rabistoj. 
</p>
<p class="p">
     "Kie vi ŝtelis la belan pupeton?" ili kriis; ili haltigis la 
ĉevalon kaj detiris la du rajdantojn, ĉar ili estis en tre granda 
nombro.   La pastro havis nenian alian batalilon krom la tranĉilo, 
kiun li estis elŝirinta el la manoj de la malgranda Helga, kaj per 
ĝi li kuraĝe batadis ĉirkaŭen.   Unu el la rabistoj eksvingis 
sian hakilon, sed la juna Kristano feliĉe saltis flanken, alie li 
estus trafita, tamen la tranĉflanko de la hakilo penetris profunde 
en la kolon de la ĉevalo, tiel ke la sango elŝprucis fonte kaj la 
besto falis teren.   Tiam la malgranda Helga, kvazaŭ vekita el 
profunda dormo, ektremis kaj ĵetis sin sur la ĝemegantan beston. 
La Kristana pastro stariĝis antaŭ ŝi, por ŝin defendi kaj ŝirmi, 
sed unu el la rabistoj frapis per sia peza fera martelo lian frunton, 
tiel ke ĝi frakasiĝis kaj la sango kaj cerbo ekŝprucis ĉirkaŭen; 
senviva li falis teren. 
</p>
<p class="p">
     La rabistoj kaptis Helgan je ŝiaj blankaj brakoj; en la sama 
momento la suno subiris, la lasta radio estingiĝis, kaj ŝi 
aliformiĝis en malbelan ranon.   La blankete verda buŝo 
dislarĝiĝis ĝis duono de la vizaĝo, la brakoj fariĝis maldikaj 
kaj mukaj, la manoj kun naĝmembrano dislarĝiĝis en formo de 
ventumilo!   Tiam la rabistoj terurite ŝin ellasis; ŝi staris inter 
ili kiel malbela monstro, eksaltis laŭ sia rana naturo pli alten ol 
ŝia propra alteco kaj malaperis en la densejo.   Tiam la rabistoj 
komprenis, ke ili havas aferon kun sekreta sorĉa forto, kaj kun 
timego ili forkuris de la terura loko.</p>

<p align="center" class="center">* * *</p> 

<p class="p">     La plenluno leviĝis, baldaŭ ĝi komencis disĵetadi brilon kaj 
lumon, kaj el la arbetaĵoj elrampis la malgranda Helga en sia 
malbela rana haŭto.   Ŝi haltis apud la kadavro de la Kristana 
pastro kaj apud sia mortigita ĉevalo kaj rigardis ilin per okuloj, 
kiuj ŝajnis larmantaj.   La rana kapo eligis apartspecan kvakadon, 
kiel infano, kiu komencas plori.   Ŝi ĵetis sin jen sur unu, jen 
sur la alian, alportis akvon en sia mano, kiu kaŭze de sia 
naĝmembrano fariĝis pli granda kaj pli kava, kaj verŝis sur ilin. 
Ili estis senvivaj, ili restis senvivaj!   Ŝi tion komprenis. 
Baldaŭ povis veni la sovaĝaj bestoj kaj manĝi iliajn korpojn; ne, 
tio ne devis okazi!   Tial ŝi elfosis kavon en la tero, tiel 
profunde, kiel ŝi povis, ŝi volis fari por ili tombon, sed por la 
fosado ŝi povis uzi nur fortan branĉon de arbo kaj siajn manojn; 
ĉe tio tamen la naĝmembrano inter la fingroj tiel streĉiĝis, ke 
ĝi disŝiriĝis kaj la sango komencis flui.   Ŝi komprenis, ke ŝia 
laboro ne sukcesos.   Tiam ŝi alportis akvon, lavis la vizaĝon de 
la mortinto, kovris ĝin per freŝaj verdaj folioj, altrenis grandajn 
branĉojn kaj metis ilin sur lin kaj ŝutis sur tion foliojn.   Poste 
ŝi prenis la plej pezajn ŝtonojn, kiujn ŝi povis trovi, metis ilin 
super la senvivajn korpojn kaj ŝtopis la aperturojn per musko.   Nun 
ŝi opiniis, ke la tomba monteto estas sufiĉe fortika kaj 
kontraŭgardita, sed dum tiu malfacila laborado pasis la nokto, la 
suno aperis, ― kaj jen la malgranda Helga staris en sia tuta 
beleco, kun sangantaj manoj kaj la unuan fojon kun larmoj sur la 
ruĝiĝantaj virgaj vangoj. 
</p>
<p class="p">
     Tiam ĉe la aliformiĝo estis tiel, kvazaŭ en ŝi du naturoj 
batalas pri regado; ŝi tremis, rigardis ĉirkaŭen, kvazaŭ ŝi 
vekiĝis el terura sonĝo, alkuris al la gracia fago, por havi ian 
apogon, kaj poste subite ŝi simile al kato grimpis sur la supron de 
la arbo kaj forte alkroĉiĝis.   Tie ŝi sidis kiel timeganta 
sciureto, sidis en la daŭro de la longa tago en la profunda arbara 
izoliteco, kie, kiel oni ja diras, ĉio estas senviva kaj silenta! 
Senviva!   Flugis tie kelke da papilioj unu ĉirkaŭ la alia en ludo 
aŭ en malpaco; troviĝis tie tute apude kelke da formikejoj, el kiuj 
ĉiu estis loĝata de centoj da laboremaj estaĵeto;, kiuj svarmadis 
tien kaj reen.   En la aero dancis sennombraj kuloj, svarmo apud 
svarmo; amasoj da zumantaj muŝoj preterflugis, libeloj kaj aliaj 
flugilaj bestetoj, la lumbriko elrampis el la malseka tero, la talpoj 
fosis, ― krom tio estis silente, senvive ĉirkaŭe, senvive en tiu 
senco, en kiu oni komprenas ĉi tiun vorton.   Neniu atentis la 
malgrandan Helgan, krom la garoloj, kiuj flugis ĉirkaŭ la supro de 
la arbo, sur kiu ŝi sidis; kun kuraĝa scivoleco ili saltetis 
laŭlonge de la branĉoj ĝis ŝi.   Unu ekrigardo el ŝiaj okuloj 
ilin forpelis, sed per tio ŝi ne fariĝis pli komprenebla por ili 
kaj ankaŭ ne por si mem. 
</p>
<p class="p">
     Kiam la vespero alproksimiĝis kaj la suno komencis subiĝi, la 
alif^ormiĝo devigis ŝin denove moviĝi.   Ŝi malleviĝis laŭ la 
trunko, kaj kiam la lasta radio de la suno estingiĝis, ĝi sidis 
malsupre en la ŝrumpinta formo de rano, kun disŝirita naĝmembrano 
sur la manoj, sed la okuloj radiis nun per tia bela brilo, kiun ili 
antaŭe ne havis eĉ en ŝia bela formo.   Tio estis plej mildaj, 
piaj knabinaj okuloj, kiuj lumis el la rana masko; ili atestis pri 
ŝia profunda animo, pri ŝia homa koro.   La belaj okuloj komencis 
verŝi larmojn, ploris per pezaj larmoj, kiuj malpezigas la koron. 
</p>
<p class="p">
     Apud la aranĝita tomba monteto kuŝis ankoraŭ la kruco, kiu 
estis farita el branĉoj, la lasta faritaĵo de li, kiu nun estis 
mortinta kaj transirinta en alian mondon.   La malgranda Helga ĝin 
levis, kaj, cedante al subita ideo, ŝi ĝin plantis inter la ŝtonoj 
super li kaj la mortigita ĉevalo.   Ĉe la malĝoja rememoro ekfluis 
ŝiaj larmoj, kaj en tiu korstato ŝi gratis la saman signon sur la 
tero ĉirkaŭ la tombo, ― la plej bela enfermo, kiun oni povas 
imagi al si, ― kaj jen, dum ŝi per ambaŭ manoj gratis la signon 
de kruco, ŝia naĝmembrano defalis kiel disŝirita ganto, kaj kiam 
ŝi sin lavis en la fonto kaj kun granda miro vidis siajn blankajn 
manojn, ŝi denove faris la signon de kruco en la aero inter si kaj 
la mortinto.   Tiam ektremis ŝiaj lipoj, tiam ekmoviĝis ŝia lango, 
kaj la nomo, kiun ŝi dum la rajdado tra la arbaro plej ofte aŭdis 
kantatan kaj parolatan, eksonis el ŝia buŝo.   Ŝi ĝin elparolis: 
"Jesuo Kristo!" 
</p>
<p class="p">
     Tiam defalis la rana ĉirkaŭkovro, ŝi estis la juna belulino, 
― sed ŝia kapo lace kliniĝis, ŝiaj membroj bezonis ripozon, ― 
ŝi dormis. 
</p>
<p class="p">
     Tamen ŝia dormo estis nur mallonga; en noktomezo ŝi vekiĝis; 
antaŭ ŝi staris la mortigita ĉevalo, radianta, plena de vivo; el 
ĝiaj okuloj kaj la vundita kolo lumis apartspeca brilo.   Apud ĝi 
montriĝis la mortigita Kristana pastro. "Pli bela ol Baldur!" dirus 
la vikingedzino, kaj tamen li estis kvazaŭ en flamoj. 
</p>
<p class="p">
     En liaj grandaj mildaj okuloj kuŝis tia alta seriozeco, ili 
proklamis tiel justan juĝon, lia rigardo estis tiel penetranta, ke 
mirinda lumo heligis la plej internajn korfaldojn de la elprovitino. 
La malgranda Helga tremis, kaj ŝiaj rememoroj vekiĝis kun tia 
forto, kiel tio iam fariĝos ĉe la lasta juĝo.   Ĉio bona, kion 
oni iam faris al ŝi, ĉiu ama vorto, kiu iam estis parolita al ŝi, 
fariĝis kvazaŭ vivanta.   Ŝi komprenis, ke la amo estis tiu forto, 
kiu ŝin tenis rekte en la tagoj de elprovado, en kiuj ni, naskitoj 
de animo kaj marĉo, agas kaj strebas.   Ŝi komprenis, ke ŝi sekvis 
nur la impulsojn de siaj korinklinoj kaj ke per si mem ŝi nenion 
faris.   Ĉio, kio estis donita al ŝi, ĉio staris sub pli alta 
gvidado.   Ŝi kliniĝis profunde, humile, honte antaŭ tiu, kiu 
kredeble povis legi en ĉiu faldo de ŝia koro; kaj en tiu momento 
ŝi sentis kvazaŭ fajreron de la puriga flamo, fajreron de la flamo 
de la sankta spirito. 
</p>
<p class="p">
     "Vi filino de la marĉo!" diris la Kristana pastro, "el marĉo, 
el la tero vi venis, ― nun vi leviĝos denove el la tero.   La 
sunradio en vi, konsciante sian korpon, reiras al sia naskiĝfonto, 
ne la radio el la suno, sed la radio el Dio!   Neniu animo pereos, 
sed longa estas la vojo tra la pasantaĵo, ĝi estas forkuro de la 
vivo al la eterneco.   Mi venas el la lando de la mortintoj; vi 
ankaŭ iam transmigros el la profundaj valoj en la lumantan 
montolandon, kie loĝas la favorkoreco kaj perfekteco.   Mi ne 
kondukas vin en Hedebyon al Kristana bapto, antaŭe vi devas krevigi 
la akvan kovron super la profunda marĉo, vi devas eltiri supren la 
vivantan radikon de via vivo, vi devas fari amajn agojn, antaŭ ol 
povos veni la konsekro." 
</p>
<p class="p">
     Kaj li levis ŝin sur la ĉevalon kaj donis al ŝi oran 
incensilon, similan al tiu, kiun ŝi antaŭe vidis en la vikinga 
kastelo.   Dolĉa kaj forta bonodoro fluis el ĝi.   La nefermita 
vundo sur la frunto de la mortinto lumis kiel radianta diademo; li 
prenis de la tombo la krucon, levis ĝin supren, kaj nun ili ekflugis 
antaŭen tra la aero, super la bruanta arbaro, super la montetoj, en 
kiuj estis enterigitaj la grandeguloj kaj kie ili en la nokto sidis 
sur siaj mortigitaj ĉevaloj.   La potencaj figuroj leviĝis, 
elrajdis kaj haltis supre sur siaj gigantaj tombaj montetoj.   En la 
lunlumo brilis la ora ringo ĉirkaŭ ilia frunto, ilia mantelo 
flirtis en la vento.   La drako, kiu gardis la trezorojn, levis sian 
kapon kaj rigardis ilin.   La gnomoj rigardis de altaĵoj kaj el 
sulkoj, ĉie aperis ruĝaj, bluaj kaj verdaj lumoj, kiujn ili portis 
en la manoj; tiu gaja svarmado similis al la fajreroj en la cindro de 
forbrulanta papero. 
</p>
<p class="p">
     Super arbaro kaj erikejo, riveretoj kaj marĉoj ili flugis ĝis 
la sovaĝa marĉejo; super ĝi ili ŝvebis en grandaj rondoj.   La 
Kristana pastro levis alte la krucon, kiu malproksimen radiis oran 
brilon, kaj el lia buŝo sonis la kantado de meso.   La malgranda 
Helga kunkantis, kiel infano akompanas la kantadon de sia patrino. 
Ŝi svingadis la incensilon, kiu eligadis altaran bonodoron tiel 
fortan, tiel miraklofaran, ke la kanoj per tio ekfloris.   Ĉiuj 
ĝermoj rapide elkreskis el la profunda grundo, ĉio, kio havis 
vivon, streĉiĝis supren; simile al teksita flortapiŝo etendiĝis 
tavolo da akvolilioj, kaj sur ĝi kuŝis dormanta virino, juna kaj 
bela.   La malgranda Helga pensis, ke ŝi vidas sin mem, sian 
spegulan bildon en la trankvila akvo.   Tio, kion ŝi vidis, estis 
ŝia patrino, la edzino de la marĉreĝo, la princino de la regiono 
de Nilo. 
</p>
<p class="p">
     La mortinta Kristana pastro ordonis levi la dormantinon sur la 
ĉevalon, sed ĉi tiu malleviĝis sub la ŝarĝo, kvazaŭ ĝia korpo 
estus nur kadavra tuko, flirtanta en la aero; sed signo de kruco 
faris la aeran fantomon fortika, kaj ĉiuj tri rajdis, ĝis ili 
atingis firman grundon sub la piedoj. 
</p>
<p class="p">
     Tiam kokokriis la koko en la kastelo de la vikingo, kaj la 
fantomoj dissolviĝis en nebulon, kiun la vento forrulis; sed la 
patrino kaj la filino staris unu kontraŭ la alia. 
</p>
<p class="p">
     "Ĉu tio estas mi mem, kiun mi vidas en la profunda akvo?" diris 
la patrino. 
</p>
<p class="p">
     "Ĉu tio estas mi mem, kiun mi vidas en la brilanta ŝildo?" 
vive ekkriis la filino; kaj ili alproksimiĝis al si reciproke, 
brusto al brusto, brako al brako.   Plej forte batis la koro de la 
patrino, kaj ŝi tion komprenis. 
</p>
<p class="p">
     "Mia infano!   Floraĵo de mia propra koro!   Mia lotuso el la 
profunda akvo!" 
</p>
<p class="p">
     Kaj ŝi ĉirkaŭprenis sian infanon kaj ploris; la larmoj estis 
la ama bapto de la malgranda Helga. 
</p>
<p class="p">
     "En cigna plumaĵo mi venis ĉi tien kaj deĵetis ĝin!" 
rakontis la patrino. "Tra la ŝanceliĝanta marĉa grundo mi 
malleviĝis profunde en la ŝlimon de la marĉo, kiu fermiĝis 
ĉirkaŭ mi kiel muro; sed baldaŭ mi eksentis pli freŝan fluon; ia 
forto tiris min pli profunden, ĉiam pli profunden.   Miaj palpebroj 
malleviĝis pro stranga dormemeco, mi ekdormis, mi sonĝis.   Ŝajnis 
al mi, ke mi denove kuŝas en la Egipta piramido, sed ke antaŭ mi 
troviĝas ankoraŭ la ŝanceliĝanta alna trunko, kiu naĝis sur la 
supraĵo de la marĉo.   Mi rigardis la fendojn de la arba ŝelo, kaj 
ili lumis per ĉiaj eblaj koloroj kaj akceptis la formon de ĉiaj 
eblaj hieroglifoj.   La loko, kiun miaj okuloj fiksis, prezentis la 
ĉirkaŭkovron de mumio.   Ĝi disŝiriĝis, kaj el ĝi eliris la 
miljara reĝo, la mumia figuro, nigra kiel peco, nigre brilanta kiel 
arbara limako aŭ kiel la grasa nigra grundo de la marĉejo; mi ne 
sciis, ĉu tio estas la marĉreĝo ĉu la mumio de la piramido.   Li 
ĉirkaŭplektis min per siaj brakoj, kaj mi havis la senton, kvazaŭ 
mi devas morti.   Vivon mi denove eksentis nur per tio, ke ia 
siaspeca varmo fariĝis sentebla sur mia brusto kaj sur ĝi malgranda 
birdo ekbatis per la flugiloj, pepis kaj kantis.   De mia brusto ĝi 
flugis supren al la malluma, peza plafono, sed per longa verda 
rubando ĝi estis alligita al mi.   Mi aŭdis kaj komprenis la tonojn 
de ĝia sopirado: Liberecon! sunlumon! al la patro!   Tiam mi 
ekpensis pri mia patro en la suna lando de la hejmo, ekpensis pri mia 
vivo, pri mia amo!   Kaj mi malligis la ligilon, lasis la birdon 
forflugi-hejmen al la patro.   Depost tiu horo mi neniam plu sonĝis; 
mi dormis per peza kaj longa dormo, ĝis en la nuna momento tonoj kaj 
bonodoro min levis kaj liberigis!" 
</p>
<p class="p">
     La verda rubando, kiu ligis la patrinan koron kun la flugiloj de 
la birdo, kie ĝi nun flirtis, kie ĝi kuŝis forĵetita kaj 
forgesita?   Nur la cikonio ĝin vidis siatempe; la rubando estis la 
verda trunketo, la banto estis la brilanta floro, la lulilo de tiu 
infano, kiu nun plene elkreskis kiel perfekta belulino kaj denove 
ripozis ĉe la patrina brusto. 
</p>
<p class="p">
     Kaj dum ili staris brako ĉe brako, la cikonia patro flugis 
ĉirkaŭ ili, poste ĝi sin direktis returne al sia nesto, prenis la 
cignajn vestojn, kiuj dum jaroj estis tie konservataj, kaj ĵetis po 
unu al ĉiu el la du virinoj.   La plumaj kovroj firme 
ĉirkaŭfiksiĝis sur ili, tiel ke ili baldaŭ leviĝis de la tero en 
la formo de du blankaj cignoj. 
</p>
<p class="p">
     "Nun ni reciproke intertraktu!" diris la cikonia patro; "nun ni 
povas nin reciproke kompreni, kvankam niaj bekoj havas malsamajn 
fasonojn.   Estas tre feliĉe, ke vi venis hodiaŭ nokte; morgaŭ ni 
jam plu ne estas ĉi tie, la patrino, mi kaj la infanoj!   Ni flugas 
suden!   Jes, rigardu min bone!   Mi estas ja malnova amiko el la 
Nila lando, kaj la patrino ankaŭ estas tio sama, kvankam ŝia beko 
ne ĉiam klakas tiel, kiel sentas ŝia koro.   Ŝi ĉiam pensis ke la 
princino iel saviĝos!   Mi kun la infanoj altrenis ĉi tien la 
cignajn vestojn!   Ha, kiel ĝoja mi estas kaj kia feliĉo tio estas, 
ke mi estas ankoraŭ ĉi tie.   Kiam komencos tagiĝi, ni forflugos 
de ĉi tie.   Ni havas grandan societon da cikonioj!   Ni flugos 
antaŭe, vi flugu ĉiam post ni, tiam vi ne forkliniĝos de la vojo. 
Mi kun la infanoj ankoraŭ speciale observos vin!" 
</p>
<p class="p">
     "Kaj la lotusa floro, kiun mi devis alporti," diris la Egipta 
princino, "ĝi en cigna plumaĵo flugos ĉe mia flanko; la floron de 
mia koro mi havas ĉe mi, tiel mia tasko estas do plenumita. 
Hejmen!   Hejmen!" 
</p>
<p class="p">
     Sed Helga diris, ke ŝi ne povas forlasi la Danan landon, antaŭ 
ol ŝi ne estos vidinta ankoraŭ unu fojon sian adoptintan patrinon, 
la amplenan vikingedzinon.   Ĉiu bela rememoro, ĉiu ama vorto, ĉiu 
larmo, kiun la adoptinta patrino estis plorinta, subite stariĝis 
klare antaŭ la animo de Helga, kaj en ĉi tiu momento ŝi preskaŭ 
sentis, ke tiun patrinon ŝi plej multe amas. 
</p>
<p class="p">
     "Jes, ni devas flugi al la vikinga domo!" diris la cikonia 
patro; "tie atendas ja la patrino kun la infanoj!   Kiel ili elmetos 
la okulojn kaj laborigos la klakbekon!   Estas vero, ke la patrino 
nun ne parolas tre multe, ŝi parolas mallonge kaj koncize, sed ŝiaj 
sentoj estas pli bonaj ol kiel ŝi ŝajnigas.   Mi tuj iom ekklakos, 
por anonci nian alvenon!" 
</p>
<p class="p">
     Kaj la cikonia patro ekklakis per la beko kaj ekflugis kun la 
cignoj al la vikinga kastelo. 
</p>
<p class="p">
     Tie ĉiuj ankoraŭ kuŝis en profunda dormo; nur malfrue en la 
nokto la vikingedzino endormiĝis.   Ŝi kuŝis en granda timego pri 
la malgranda Helga, kiu jam de tri tagoj malaperis kun la Kristana 
pastro.   Ŝi videble helpis al li saviĝi, ĉar la ĉevalo, kiu nun 
forestis el la stalo, estis ŝia.   Per kia potenco ĉio ĉi tio 
plenumiĝis!   La vikingedzino ekpensis pri la mirakloj, kiuj 
fariĝadis per Kristo kaj per tiuj, kiuj kredis je li kaj lin sekvis. 
La ŝanĝiĝantaj pensoj en ŝia sonĝo akceptis la formon de realaj 
bildoj.   Ŝajnis al ŝi, ke ŝi sendorme kaj meditante sidas 
ankoraŭ sur sia lito, dum ekstere sur la lando kuŝas densa mallumo. 
Aperis ventego, ŝi aŭdis la ruliĝadon de la maro okcidente kaj 
oriente, de la Norda maro kaj de la akvoj de Kategat.   La grandega 
serpento, kiu ĉirkaŭtenis la teron en la profundo de la maro, 
konvulsie kuntiriĝis. Alproksimiĝis la nokto de la dioj, Ragnarok, 
kiel la idolanoj nomis la tagon de la lasta juĝo, kiam ĉio devis 
perei, eĉ la altaj dioj.   La korno sonis laŭtege, kaj trans la 
ĉielarkon rajdis la dioj, vestitaj per ŝtalo, por batali la lastan 
batalon; antaŭ ili flugis la flugilhavaj ŝildistinoj, kaj en la 
fino de la vico estis la figuroj de la mortintaj gigantoj.   La tuta 
aero ĉirkaŭ ili lumis en la brilo de la nordlumo, sed la mallumo 
fine venkis.   Tio estis terura momento. 
</p>
<p class="p">
     Kaj tute apude de la terurita vikingedzino sidis sur la tero la 
malgranda Helga en sia malbela formo de rano; ŝi ankaŭ tremis kaj 
alpremis sin al sia adoptinta patrino, kiu prenis ŝin sur la genuojn 
kaj tenis ŝin ĉirkaŭprenite plene de amo, kiel ajn abomeninda 
estis por ŝi la rana eksteraĵo.   La aero resonadis de batoj de 
glavoj kaj de bastonegoj, de siblantaj sagoj, kiuj elverŝiĝis super 
ŝi kiel ĉion ŝutkovranta hajlego.   Venis la horo, kiam la ĉielo 
kaj tero devis perei, la steloj devis fali kaj ĉio devis forbruli. 
Sed ŝi sciis ankaŭ, ke devas naskiĝi nova ĉielo kaj nova tero, ke 
greno devas ondigi tie, kie nun la maro ruliĝas sur la senfruktan 
sablan grundon, ke ekregos la nenomebla Dio kaj ke Baldur, la milda, 
la ĉarma, liberigita el la regno de la mortintoj, devas leviĝi al 
li.   Li venis, la vikingedzino lin vidis, ŝi rekonis lian vizaĝon, 
― tio estis la Kristana pastro, la kaptita. 
</p>
<p class="p">
     "Kristo!" ŝi laŭte ekkriis, kaj ĉe la elparolado de la nomo 
ŝi metis kison sur la frunton de sia malbela rana infano.   Tiam la 
rana haŭto defalis kaj la malgranda Helga staris tie en sia tuta 
beleco, milda kiel neniam antaŭe kaj kun radiantaj okuloj.   Ŝi 
kisis la manojn de sia adoptinta patrino, benis ŝin pro ŝia tuta 
prizorgado kaj amo, kiun ĉi tiu havigis al ŝi en la tagoj de la 
mizero kaj de la elprovado; ŝi dankis ŝin pro la elparolo de la 
nomo, kiun ŝi ripetis: Kristo.   Poste la malgranda Helga leviĝis 
en la formo de potenca cigno, majeste ŝi etendis siajn flugilojn, 
kaj kun bruo ŝi ekflugis supren, kiel kiam amasoj da migrantaj 
birdoj komencas sian vojaĝon. 
</p>
<p class="p">
     Ĉe tio la vikingedzino vekiĝis, kaj de ekstere penetradis 
ankoraŭ al sia orelo la sama bruo de fortaj flugilbatoj.   Ŝi 
sciis, ke tiam estis la tempo, kiam la cikonioj formigras; de ili 
kredeble venis la bruo.   Ŝi volis ankoraŭ unu fojon vidi ilin 
antaŭ ilia formigro kaj diri al ili adiaŭ.   Ŝi leviĝis, eliris 
sur la balkonon, kaj sur la supro de la tegmento de la flanka 
konstruaĵo ŝi ekvidis vicon da cikonioj, kaj de ĉiuj flankoj 
ĉirkaŭ la korto trans la altajn arbojn flugis grandaj 
balanciĝantaj amasoj, sed ĝuste antaŭ ŝi sur la rando de la puto, 
kie Helga tiel ofte sidadis kaj timigadis ŝin per sia sovaĝeco, 
sidis nun du cignoj kaj rigardis ŝin per siaj saĝaj okuloj.   Tiam 
ŝi rememoris sian sonĝon, kiu staris ankoraŭ antaŭ ŝi tiel vive, 
kvazaŭ ĝi estus realaĵo.   Ŝi pensis pri la malgranda Helga en 
formo de cigno, ŝi pensis pri la Kristana pastro kaj eksentis sin 
subite mirinde ĝoja en sia koro. 
</p>
<p class="p">
     La cignoj batis per siaj flugiloj, klinis siajn kolojn, kvazaŭ 
ili ankaŭ volus esprimi sian saluton, kaj la vikingedzino etendis al 
ili siajn brakojn, kvazaŭ ŝi tion komprenus, kaj ridetis sub larmoj 
kaj diversaj pensoj. 
</p>
<p class="p">
     Tiam kun flugilbatoj kaj klakado leviĝis ĉiuj cikonioj por la 
vojaĝo al sudo. 
</p>
<p class="p">
     "Ni ne atendos la cignojn!" diris la cikonia patrino. "Se ili 
volas flugi kun ni, ili venu.   Ni ne povas resti ĉi tie, ĝis ĉiuj 
birdoj estos formigrintaj.   Estas ja io bela vojaĝi tiel familie, 
ne kiel la fringoj kaj batalkokoj, ĉe kiuj la viroj flugas aparte 
kaj la virinoj aparte.   Parolante inter ni, tio tute ne estas 
konvena.   Ha, kian strangan flugilbatadon havas tiuj cignoj!" 
</p>
<p class="p">
     "Ĉiu flugas laŭ sia maniero!" respondis la cikonia patro. "La 
cignoj flugas en oblikva direkto, la gruoj triangule kaj la numenioj 
en serpentforma linio." 
</p>
<p class="p">
     "Ne parolu al mi pri serpentoj, kiam ni flugas ĉi tie supre!" 
interrompis lin la cikonia patrino. "La infanoj ricevus apetiton, 
kiun ni ne povus kontentigi!" </p>

<p align="center" class="center">* * *</p>

<p class="p">     "Ĉu tie malsupre estas la altaj montoj, pri kiuj mi aŭdis?" 
demandis Helga en la cigna plumaĵo. 
</p>
<p class="p">
     "Tio estas fulmotondraj nuboj, kiuj portiĝas sub ni," respondis 
la patrino. 
</p>
<p class="p">
     "Kio estas tiuj blankaj nuboj, kiuj troviĝas tiel alte?" 
demandis Helga. 
</p>
<p class="p">
     "La montoj, kiujn vi tie vidas, estas kovritaj per eterna 
neĝo!" respondis la patrino; kaj ili flugis trans la Alpojn al la 
blueta Mediteranea maro. </p>

<p align="center" class="center">* * *</p>

<p class="p">     "Afriko!   La marbordo de Egiptujo!" ĝojkriis en sia cigna 
formo la filino de Nilo, kiam ili alte el la aero ekvidis 
blanketeflavan ondforman strion, ŝian hejmon. 
</p>
<p class="p">
     Ankaŭ la birdoj ekvidis la celon de sia migrado kaj 
plirapidigis sian flugadon. 
</p>
<p class="p">
     "Mi flarsentas Nilan ŝlimon kaj malsekajn ranojn!" diris la 
cikonia patrino. "Jam bone svarmas kaj jukas!   Nun vi baldaŭ 
kontentigos vian tikladon de la palato.   Vi ankaŭ vidos la 
marabuon, la ibison kaj la gruojn.   Ili apartenas ĉiuj al nia 
familio, sed mankas al ili multe, por esti tiel belaj kiel ni.   Ili 
tenas sin tre grandsinjore, precipe la ibiso.   La Egiptoj ĝin tro 
eldorlotis, ili eĉ ŝtopas ĝin per bonodoraj herbaĵoj, kion ili 
nomas balzami.   Mi preferas lasi ŝtopi min per vivantaj ranoj; mi 
pensas, tia estas ankaŭ via opinio, kaj ĝi estos kontentigita. 
Pli bone estas havi ion en la ventro, dum oni ankoraŭ vivas, ol 
servi al parado post sia morto.   Tio estas mia opinio, kaj ĝi estas 
ĉiam ĝusta!" 
</p>
<p class="p">
     "La cikonioj alvenis!" oni diris en la riĉa domo ĉe la bordo 
de Nilo, kie en la nefermita ĉambrego sur molaj, per leoparda felo 
kovritaj kusenoj kuŝis etendite la reĝa sinjoro, ne vivante kaj 
ankaŭ ne mortinte, esperante je la lotusa floro el la profunda 
marĉo en nordo.   Parencoj kaj servistoj staris ĉirkaŭ li. 
</p>
<p class="p">
     Kaj en la ĉambregon enflugis la du belegaj blankaj cignoj, kiuj 
venis kune kun la cikonioj.   Ili deĵetis la blindige blankajn 
cignajn vestojn kaj jen tie staris du belaj virinaj figuroj, tiel 
similaj unu al la alia, kiel du gutoj da roso.   Ili sin klinis super 
la palan kadukan maljunan viron, ili ĵetis malantaŭen siajn longajn 
harojn, kaj dum la malgranda Helga sin klinis super la avon, liaj 
vangoj ruĝiĝis, liaj okuloj ricevis brilon kaj nova vivo ekfluis 
tra la paralizitaj membroj.   La maljunulo sane kaj plijunigite 
leviĝis.   La filino kaj la nepino tenis lin en siaj brakoj kiel por 
ĝoja matena saluto post longa turmenta sonĝo. </p>

<p align="center" class="center">* * *</p>

<p class="p">     Ĝojo regis en la tuta palaco kaj ankaŭ en la cikonia nesto, 
sed en ĉi tiu ĝi estis kaŭzita ĉefe de la bona manĝaĵo, de la 
svarmado de ranoj; kaj dum la scienculoj rapide skizis per supraĵaj 
konturoj la historion de la du princinoj kaj de la saniga floro, kiu 
estis granda okazintaĵo kaj beno por la domo kaj la lando, la 
cikoniaj gepatroj rakontis la historion al sia familio en sia maniero 
sed nur tiam, kiam ili ĉiuj estis sataj, ĉar alie ili ja havus ion 
alian por fari ol aŭskulti historiojn. 
</p>
<p class="p">
     "Nun vi ja fariĝos io!" flustris la cikonia patrino, "tio estas 
tre kredebla!" 
</p>
<p class="p">
     "Ho, kio mi povus fariĝi!" diris la cikonia patro, "kaj kion do 
mi faris?   Nenion!" 
</p>
<p class="p">
     "Vi faris pli ol ĉiuj aliaj!   Sen vi kaj niaj infanoj la du 
princinoj neniam plu revidus Egiptujon kaj certe ne rehavigus al la 
maljunulo la sanon.   Vi fariĝos io!   Vi certe ricevos doktoran 
titolon, kaj niaj estontaj infanoj tiam estos naskitaj doktoroj, kaj 
iliaj infanoj tiam atingos ankoraŭ ion pli.   Cetere vi jam nun 
aspektas kiel Egipta doktoro, almenaŭ en miaj okuloj!" 
</p>
<p class="p">
     La scienculoj kaj saĝuloj disvolvis kiel fundamentan penson, 
kiel ili tion nomis, kiu tiriĝis tra la tuta okazintaĵo, la 
sentencon: "Amo donas vivon!"   Kaj la klarigon por tio ili donis en 
diversaj manieroj: "La varma sunradio estas la Egipta princino, ŝi 
malleviĝis al la marĉreĝo, kaj de ŝia ĉirkaŭpreno 
naskiĝis....!" 
</p>
<p class="p">
     "Mi ne povas tiel precize ripeti la vortojn!" diris la cikonia 
patro, kiu aŭskultis de sur la tegmento kaj devis raporti pri tio en 
la nesto. "Ĉio, kion ili diris, estis tiel ŝraŭbita kaj 
komplikita, tiel terure saĝa, ke ili tuj ricevis rangojn kaj 
donacojn, eĉ la kuiristo ricevis grandan ordenon, ― tio estis 
kredeble pro la bona supo!" 
</p>
<p class="p">
     "Kaj kion vi ricevis?" demandis la cikonia patrino; "ili ne 
devis ja forgesi la plej gravan, kaj tio estas vi!   La scienculoj 
ĉe la tuta historio nur faris bruon.   Sed via distingo espereble 
ankoraŭ venos!" 
</p>
<p class="p">
     Malfrue en la nokto, kiam la paco de la dormo kuŝis super la 
denove feliĉa domo, la okuloj de unu persono ankoraŭ ne fermiĝis, 
kaj tio estis ne la okuloj de la cikonia patro, kvankam li supre sur 
unu piedo staris en la nesto kaj dormis gardstarante, ― ne, la 
malgranda Helga ankoraŭ ne dormis, ŝi elkliniĝis super la balkonon 
kaj rigardis en la klaran aeron supren al la grandaj lumantaj steloj, 
kiuj brilis pli klare kaj pli pure ol en la alta nordo kaj tamen 
estis la samaj steloj.   Ŝi pensis pri la vikingedzino ĉe la 
sovaĝa marĉo, pri la mildaj okuloj de sia adoptinta patrino, pri la 
larmoj, kiujn ŝi ploris pro la malfeliĉa rano-infano, kiu nun en 
lukso kaj en stelbrilo staras ĉe la bordo de Nilo en la ĉarmega 
printempa aero.   Ŝi pensis pri la amo en la brusto de la idolana 
virino, pri la amo, kiun ŝi montris al mizera estaĵo, kiu en formo 
de homo estis sovaĝa besto kaj en formo de besto estis abomeninda 
por la vido kaj por la ektuŝo.   Ŝi rigardis la lumantajn stelojn, 
kaj ŝi pensis pri la brilo, kiun radiis la frunto de la mortinto, 
kiam ili flugis super la arbaro kaj la marĉo.   Tonoj eksonis en 
ŝia rememoro, vortoj, kies elparoladon ŝi estis aŭdinta, kiam ili 
rajdis kune kaj ŝi sidis profunde emociita, vortoj pri la ĉefa 
fonto de la amo, de la plej alta amo, kiu ampleksas ĉiujn 
generaciojn. 
</p>
<p class="p">
     Jes, kio ne estis donita, akirita, atingita!   La pensoj de la 
malgranda Helga prezentis al si tage kaj nokte la tutan sumon de ŝia 
feliĉo, kaj ĉe la konsiderado de tio ŝi staris kiel infano, kiu 
rapide turnas sin de la doninto al la dono, al ĉiuj belegaj donacoj. 
Ŝi kvazaŭ dissolviĝis en la ĉiam pligrandiĝanta feliĉo, kiu 
povis veni.   Per mirakloj ŝi estis ja levata al ĉiam pli alta 
ĝojo, al ĉiam pli alta feliĉo, kaj en tio ŝi unu tagon tiel 
perdis la orientiĝon, ke ŝi plu ne pensis pri la doninto.   Tio 
estis la memfido de ŝia juneca spirito, kiu fordonis sin al ŝiaj 
fieraj revoj.   Ĉe tio ŝiaj okuloj brilis; sed en tiu momento el 
ŝiaj revoj elŝiris ŝin granda bruo malsupre sur la korto.   Ŝi 
rimarkis, ke tie du grandaj strutoj rapide kuras en malvasta rondo. 
Neniam antaŭe ŝi vidis tiun beston, tian grandan, tian mallertan 
kaj malgracian birdon; la flugiloj aspektis kiel pritranĉitaj, la 
birdo faris la impreson, kvazaŭ iu ĝin difektis, kaj ŝi demandis, 
kio fariĝis al ĝi.   La unuan fojon ŝi aŭdis la legendon, kiun la 
Egiptoj rakontas al si pri la struto. 
</p>
<p class="p">
     Bela iam estis ĝia gento, grandaj kaj fortaj ĝiaj flugiloj. 
Unu vesperon la potencaj birdoj de la arbaro diris al ĝi: "Frato, 
ĉu ni flugu morgaŭ, se Dio volos, al la rivero, por trinki?"   La 
struto respondis: "Mi tion faros!"   Kiam komencis tagiĝi, ili 
ekflugis, antaŭe alten, renkonte al la suno, la okulo de Dio, ĉiam 
pli kaj pli alten, la struto multe antaŭ ĉiuj aliaj.   Plena de 
fiero ĝi flugis al la lumo.   Ĝi fidis sian forton kaj ne la 
doninton de tiu forto; ĝi ne diris: "se Dio volos!"   Tiam la 
anĝelo de juĝo fortiris la vualon de antaŭ la suno, kaj en la sama 
momento ekbrulis la flugiloj de la birdo; mizere ĝi falis sur la 
teron.   G~i kaj ĝia raso neniam plu povas leviĝi; kiam ĝin atakas 
timo, ĝi komencas kuri kaj maltrankvile kuras ronde en mallarĝa 
spaco; tio estas averto por ni homoj, ke ĉe ĉiuj niaj pensoj, ĉe 
ĉiu entrepreno ni diru: "se Dio volos!" 
</p>
<p class="p">
     Helga enpensiĝinte klinis sian kapon, rigardis la kuradantan 
struton, vidis ĝian timegon kaj vidis ĝian naivan ĝojon ĉe la 
vido de sia propra granda ombro sur la blanka lunlumita muro. 
Seriozeco profunde enradikiĝis en ŝia koro kaj menso.   Riĉa, 
feliĉa vivo estis akirita, estis atingita, ― kio fariĝos nun, kio 
ankoraŭ venos?   La plej bona, "se Dio volos!" </p>

<p align="center" class="center">* * *</p>

<p class="p">     En la unuaj tagoj de la printempo, kiam la cikonioj denove 
ekflugis norden, la malgranda Helga prenis sian oran braceleton, 
engravuris en ĝi sian nomon, alvokis per kapsigno la cikonian 
patron, metis al li la oran ringon ĉirkaŭ la kolon kaj petis lin, 
ke li transdonu ĝin al la vikingedzino, kiu vidos el tio, ke ŝia 
adoptita filino vivas, estas feliĉa kaj ĉiam ankoraŭ ame ŝin 
memoras. 
</p>
<p class="p">
     "Estas peze ĝin porti!" diris al si la cikonia patro, kiam li 
eksentis ĝian ŝarĝon ĉirkaŭ sia kolo; "sed oron kaj honoron oni 
ne devas forĵeti sur la vojon.   Ili tie norde devos konfesi, ke la 
cikonio alportas feliĉon!" 
</p>
<p class="p">
     "Vi alportas oron, kaj mi alportas ovojn!" diris la cikonia 
patrino, "sed vi alportas nur unu fojon, mi tion faras ĉiujare! 
Sed dankon neniu el ni ricevas!   Tio ĉagrenas!" 
</p>
<p class="p">
     "Oni havas la konscion de sia merito, patrino!" diris la cikonia 
patro. 
</p>
<p class="p">
     "Sed tion vi ne povas porti ekstere sur la brusto!" diris la 
cikonia patrino; "gi donas nek favoran venton nek manĝaĵon!" 
</p>
<p class="p">
     Kaj ili forflugis. 
</p>
<p class="p">
     La malgranda najtingalo, kiu kantis en la tamarinda arbetaĵo, 
ankaŭ intencis baldaŭ forflugi norden.   Tie ĉe la sovaĝa 
marĉejo la malgranda Helga ofte estis ĝin aŭdinta; ŝi volis sendi 
per ĝi sciigon pri si, ŝi komprenis ja la lingvon de la birdoj 
depost tiu tempo, kiam ŝi flugis en cigna plumaĵo.   La najtingalo 
certe sin komprenos.   Ŝi petis ĝin, ke ĝi flugu en la fagarbaron 
sur la Jutlanda duoninsulo, kie estis aranĝita la tombo el ŝtonoj 
kaj branĉoj, ŝi komisiis al ĝi peti ĉiujn malgrandajn birdojn, ke 
ili gardu tie la tombon kaj kantadu super ĝi kantojn. 
</p>
<p class="p">
     Kaj la najtingalo forflugis, kaj la tempo forflugis! </p>

<p align="center" class="center">* * *</p>

<p class="p">     Ĉirkaŭ la rikolta tempo la aglo staris sur la piramido kaj 
ekvidis majestan karavanon de riĉe ŝarĝitaj kameloj kaj multekoste 
vestitaj armitaj homoj sur laŭte spiregantaj arabaj ĉevaloj.   Tio 
estis belegaj blankaj ĉevaloj, iliaj ruĝetaj nazotruoj estis en 
senĉesa moviĝado, kaj iliaj grandaj densaj kolharoj pendis 
malsupren ĝis la maldikaj piedoj.   Riĉaj gastoj, reĝa princo el 
Arabujo, bela, kiel princo devas esti, faris sian enveturon en la 
fieran domon, sur kiu la cikonia nesto nun staris malplena.   Ĝiaj 
loĝantoj nun troviĝis ja en lando norda, sed devis baldaŭ reveni. 
Kaj ili alvenis ĝuste en tiu tago, kiam ĉi tie ĝojo kaj gajeco 
atingis la plej altan gradon.   Edziĝofesta gajeco nun regis, kaj la 
malgranda Helga, en silka vesto kaj brilanta de juveloj, estis la 
fianĉino.   La fianĉo estis la juna Araba princo.   Ambaŭ okupis 
la honorajn lokojn ĉe la tablo kaj sidis inter la patrino kaj la 
avo. 
</p>
<p class="p">
     Sed ŝi ne rimarkis la brunajn virajn vangojn de la fianĉo, sur 
kiuj krispiĝis la nigra barbo, ŝi ne rimarkis liajn fajrajn 
mallumajn okulojn, kiuj estis fiksitaj sur ŝi, ŝi rigardis 
eksteren, supren al la brilanta, fajreranta stelo, kiu radiis al ŝi 
el la ĉielo. 
</p>
<p class="p">
     Jen ekstere en la aero eksonis fortaj flugilbatoj, la cikonioj 
revenis.   Kiel ajn laca de vojaĝo estis maljuna cikonia paro kaj 
kiel ajn forte ĝi bezonis ripozon, ili tamen tuj flugis malsupren 
sur la balustradon de la verando, ĉar ili jam aŭdis, kia festo 
estas solenata.   Ĉe la limo de la lando oni jam sciigis al ili, ke 
la malgranda Helga lasis ilin pentri sur la muro, ĉar ili ambaŭ 
apartenis ja al ŝia historio. 
</p>
<p class="p">
     "Tio estas granda distingo por ni!" diris la cikonia patro. 
</p>
<p class="p">
     "Tre malgranda!" diris la cikonia patrino, "malpli da honoro ili 
ja ne povis fari al ni!" 
</p>
<p class="p">
     Kiam Helga ilin ekvidis, ŝi leviĝis kaj eliris al ili sur la 
verandon, por karesi al ili la dorson.   La maljuna cikonia paro 
klinis la kolojn, kaj la plej junaj infanoj tion ankaŭ vidis kaj 
sentis sin honoritaj. 
</p>
<p class="p">
     Helga rigardis supren al la brilanta stelo, kiu lumis ĉiam pli 
kaj pli hele.   Kaj inter ĝi kaj ŝi moviĝadis figuro ankoraŭ pli 
klara ol la aero kaj tamen rimarkebla.   Ĝi alŝvebis tute proksimen 
al ŝi; tio estis la mortinta Kristana pastro.   Li ankaŭ venis al 
ŝia edziĝa festo, venis el la ĉiela regno. 
</p>
<p class="p">
     "La brilo kaj la belegeco tie supre superas ĉion, kion konas la 
tero!" li diris. 
</p>
<p class="p">
     La malgranda Helga preĝis tiel profunde, tiel kore, kiel ŝi 
neniam antaŭe preĝis, ke estu permesite al ŝi nur por unu sola 
minuto enrigardi, nur unu solan rigardon ĵeti en la ĉielan regnon 
al la Patro. 
</p>
<p class="p">
     Kaj li levis ŝin al la eterna brilo, al la eterna belegeco; 
torento da tonoj kaj pensoj ŝin trafluis.   Ne sole ekstere ŝin 
ĉirkaŭis brilo kaj ĉiela muziko, en ŝi mem ankaŭ eklumis kaj 
eksonis.   Vortoj ne povas tion eldiri. 
</p>
<p class="p">
     "Nun ni devas iri returne, oni rimarkis vian foreston!" li 
diris. 
</p>
<p class="p">
     "Nur ankoraŭ unu rigardon!" ŝi respondis, "nur ankoraŭ unu 
mallongan minuton!" 
</p>
<p class="p">
     "Ni devas reveni sur la teron, ĉiuj gastoj foriras!" 
</p>
<p class="p">
     "Nur unu rigardon, la lastan!" 
</p>
<p class="p">
     Denove la malgranda Helga staris sur la verando, ― sed ĉiuj 
torĉoj ekstere estis estingitaj, ĉiuj lumoj en la edziĝa ĉambro 
malaperis, la cikonioj malaperis, gastojn oni plu ne vidis, oni plu 
ne vidis la fianĉon, ĉio en la tri mallongaj minutoj estis kvazaŭ 
forblovita. 
</p>
<p class="p">
     Tiam la malgranda Helga eksentis timon, kaj ŝi eniris tra la 
malplena granda ĉambrego en la plej proksiman ĉambron.   Fremdaj 
soldatoj tie dormis; ŝi malfermis la flankan pordon, kiu kondukis en 
ŝian propran ĉambron, kaj dum ŝi pensis, ke ŝi staras en ĝi, ŝi 
staris ekstere en la ĝardeno; tiel antaŭe ja ne estis ĉi tie. 
Ruĝete lumetis la ĉielo, estis ĉirkaŭ komenciĝo de la tago. 
</p>
<p class="p">
     Pasis nur tri minutoj en la ĉielo, sed granda nokto sur la 
tero. 
</p>
<p class="p">
     Ŝi ekvidis la cikoniojn; ŝi alvokis ilin, parolis en ilia 
lingvo, kaj la cikonia patro turnis la kapon, aŭskultis kaj 
alproksimiĝis. 
</p>
<p class="p">
     "Vi parolas nian lingvon!" li diris, "kion vi deziras?   Kio vin 
venigis ĉi tien, vi fremda virino?" 
</p>
<p class="p">
     "Tio estas ja mi, la malgranda Helga!   Ĉu vi min ne konas? 
Antaŭ tri minutoj ni parolis unu kun la alia, tie sur la verando! " 
</p>
<p class="p">
     "Tio estas eraro," diris la cikonio; "ĉion ĉi tion vi nur 
sonĝis!" 
</p>
<p class="p">
     "Ne, ne!" ŝi ekkriis kaj rememorigis al li pri la vikinga 
kastelo, pri la sovaĝa marĉejo kaj pri la vojaĝo ĉi tien. 
</p>
<p class="p">
     Tiam la cikonia patro palpebrumis per la okuloj. "Tio estas ja 
malnova historio, kiun mi aŭdis el la tempo de mia prapraavino. 
Jes, efektive ĉi tie en Egiptujo ekzistis iam princino el Danujo, 
sed antaŭ multaj centoj da jaroj ŝi malaperis en la vespero de sia 
edziĝo kaj ŝi neniam plu revenis!   Tion vi povas legi eĉ sur la 
monumento ĉi tie en la ĝardeno.   Sur ĝi estas ja skulptitaj 
cignoj kaj cikonioj, kaj tute supre staras vi mem en blanka marmoro." 
</p>
<p class="p">
     Tiel efektive estis.   La malgranda Helga tion vidis, komprenis 
kaj stariĝis surgenue. 
</p>
<p class="p">
     La suno montriĝis, kaj kiel iam sub ĝiaj radioj faladis la 
rana ĉirkaŭkovro kaj montriĝadis la bela figuro, tiel nun en la 
lumo leviĝis bela figuro, pli klara, pli pura ol la aero, radio de 
lumo ― supren al la Patro. 
</p>
<p class="p">
     La korpo disfalis en cindron; tie, kie ĝi estis starinta, 
kuŝis nun forvelkinta lotusa floro. </p>


<p align="center" class="center">* * *</p>

<p class="p">     "Tio estis ja nova finiĝo de la historio!" diris la cikonia 
patro; "tian mi ne atendus!   Sed ĝi tre bone plaĉas al mi!" 
</p>
<p class="p">
     "Kion diros pri tio la infanoj?" demandis la cikonia patrino. 
</p>
<p class="p">
     "Jes, tio kompreneble estas la plej grava!" diris la cikonia 
patro. </p>
<hr>
<div class="footer">
<a href="kuristoj.html">Kuristoj&nbsp;&gt;&gt;</a>
</div>
</body>
</html>
