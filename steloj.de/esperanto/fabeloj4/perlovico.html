<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Peco da perlovico</h3>
</title>
</head>
<body background="../bld/papero.jpg">
<div class="header">
<span class="header_left"><a href="infanbabilado.html">&lt;&lt;&nbsp;Infana babilado</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Peco da perlovico</h3>

<div class="@type">

<p class="first_p">     La ĉefa linio de la Danaj fervojoj ligas Kopenhagon kun Korsor. 
Ĝi estas belega peco da perlovico, kolekto da tiaj perloj, da kiaj 
Eŭropo nun havas tiel grandan abundon.   La plej valoraj perloj el 
tiu granda perlovico estas nomataj: Parizo, Londono, Vieno, Neapolo. 
Tiu aŭ alia homo eble opinias, ke tiuj grandaj urboj ne estas la 
plej belaj perloj el tiu vico, aŭ li montras anstataŭ tio ian 
nekonatan urbeton, kiu estas lia naskiĝloko, kie loĝas liaj karaj. 
Jes, ofte tio estas nur malgranda bieneto, malgranda domo, kaŝita 
inter verdaj bariloj, unu punkto, kiu kvazaŭ forflugas, kiam la 
vagonaro preterkuras. 
</p>
<p class="p">
     Kiom da perloj troviĝas en la perlovico de Kopenhago ĝis 
Korsor?   Ni rigardu ses, kiuj en la okuloj de la plejmulto aperas 
kiel la plej rimarkindaj.   Malnovaj rememoroj kaj eĉ kantoj donas 
al tiuj perloj brilon, tiel ke ili lumante vivas en niaj pensoj. 
</p>
<p class="p">
     Ĉe la monteto, sur kiu staras la kastelo de Frederiko la Sesa, 
kie Oehlenschlager travivis sian vivon, brilas en luksa arbara 
regiono unu el tiuj perloj, dua kabano de Filemono kaj Baŭcido, la 
ĉarma hejmo de du amindaj gemaljunuloj.   Ĉi tie loĝis Rahbeck kun 
sia edzino Camma; ĉi tie, sub ilia gastama tegmento, en la vivdaŭro 
de tuta generacio kolektiĝadis ne malmulte da herooj de la spirito 
el la agema kaj brua Kopenhago; ĉi tie estis fondita hejmo por la 
spirito, ― kaj nun....   Ne diru: "ha, kia ŝanĝo!"   Ne, eĉ nun 
ankoraŭ tio estas hejmo de la spirito, varmejo por malsanemaj 
kreskaĵoj!   La flora burĝono, kiu ne estas sufiĉe forta por 
disvolviĝi, tamen enhavas en si, kvankam kaŝite, ĉiujn ĝermojn 
por folioj kaj semo.   Ĉi tie la suno de la spirito lumas en bone 
vartatan hejmon de la spirito, vivigas kaj vigligas.   La mondo de 
ĉirkaŭe radias tra la okuloj en la neesploreblan profundon de la 
animo.   La hejmo de la idiotoj, ĉirkaŭata de homa amo, estas 
sankta loko, varmejo por la malsanema kreskaĵo, kiu devas denove 
esti plantita kaj ekflori en la ĝardeno de Dio.   La plej malfortaj 
koncerne la spiriton nun estas kolektataj tie, kie iam renkontiĝadis 
la plej grandaj kaj fortaj, interŝanĝadis siajn pensojn kaj 
leviĝadis supren, ― supren leviĝas ankaŭ nun ankoraŭ la flamo 
de la animoj en la dua kabano de Filemono kaj Baŭcido. 
</p>
<p class="p">
     La urbo de la reĝaj tomboj ĉe la fonto de Hroar, la malnova 
Roskilde, kuŝas antaŭ ni.   La graciaj turpintoj de la preĝejo 
leviĝas super la malalta urbo kaj speguliĝas en Isefjord.   Nur unu 
tombon ni ĉi tie elserĉos, ni ĝin rigardos en la emajlo de la 
perlo.   Ĝi ne estas la tombo de la potenca reĝino de la Unio, 
Margareto, ne, interne de la tombejo, antaŭ kies blanka muro ni tute 
proksime preterflugas, troviĝas la tombo, nevalora ŝtono ĝin 
kovras.   La reĝo de la orgeno, la granda Dana romantikisto, ĉi tie 
dormas, la verkinto de niaj plej belaj popolaj kantoj.   Roskilde, 
urbo de la reĝaj tomboj, en la brilo de via perlo ni pririgardos la 
simplan tombon, sur kies ŝtono estas elhakita liro kaj la nomo: 
Weyse. 
</p>
<p class="p">
     Nun ni venas al Sigersted apud la urbo Ringsted; la fluejo de la 
rivero estas malprofunda; la flava greno kreskas tie, kie albordiĝis 
la boato de Hagbarth, ne malproksime de la virgulina turo de Signes. 
Kiu ne konas la legendon de Hagbarth, kiu pendis en la kverko, kaj 
pri la kaĝo de Signes, kiu staris en flamoj, la legendon pri la 
forta amo? 
</p>
<p class="p">
     "Belega Soro, ĉirkaŭkronita de arbaro!"   Nun la silenta 
monaĥeja vilaĝo ricevis travidon tra la muskokovritaj arboj.   Kun 
okuloj de juneco ĝi el la akademio trans la lagon rigardas al la 
mondvojo, aŭdas la ĝemadon de la drako-lokomotivo, kiu flugas tra 
la arbaro.   Soro, vi perlo de la poezio, vi kaŝas en vi la polvon 
de Holberg!   Simile al potenca blanka cigno ĉe la profunda arbara 
lago staras via kastelo de instruiteco, kaj supren al ĝi simile al 
blanka astrofloro en la arbaro lumas malgranda domo.   Piaj kantoj 
sonas el ĝi malproksimen super la landon, tie estas parolataj 
vortoj, kiujn aŭskultas eĉ la vilaĝano kaj per ili konatiĝas kun 
la malaperintaj tempoj de Danujo.   La verda arbaro kaj la kantado de 
la birdoj estas ligitaj inter si, kiel la nomoj Soro kaj Ingemann. 
</p>
<p class="p">
     Pluen al la urbo Slagelse!   Kio speguliĝas ĉi tie en la 
emajlo de la perlo?   Malaperis la monaĥejo Antvoskov, malaperis la 
riĉaj salonoj de la kastelo, eĉ ĝia solece staranta forlasita 
flankparto.   Tamen unu malnova signo ankoraŭ staras, ĉiam 
renovigata, ligna kruco tie sur la altaĵo, kie en la legenda tempo 
Hellig Anders, la pastro de Slagelse, vekiĝis, transportita tien dum 
unu nokto el Jeruzalem. 
</p>
<p class="p">
     Korsor, ― ĉi tie naskiĝis vi, kiu donis al ni: </p>
<center class="lg">
                <span class="l">„Miksinte ŝercon kun seriozaĵo</span>
<br> 
                <span class="l">En kantoj pri la Zelandano Knut.“</span>
<br>   
</center>
<p class="p">Vi, majstro en 
vortoj kaj spritaĵoj!   La malaperantaj malnovaj remparoj de la 
forlasita fortikaĵo estas nun ĉi tie la lastaj videblaj atestantoj 
de la hejmo de via juneco.   Kiam la suno subiras, iliaj ombroj 
montras al la loko, kie staris la domo de via naskiĝo.   De ĉi tiuj 
remparoj vi vidis, kiam vi estis malgranda, kiel "la lun' post la 
insulo malleviĝas", kaj vi tion senmortigis per via kanto, vi, kiu 
vagadis tra la labirinto de la mondo kaj trovis, ke</p> 
<center class="lg">
                <span class="l">„Nenie rozoj estas tiel ruĝaj,</span>
<br> 
                <span class="l">iliaj dornoj tiel nesenteblaj,</span>
<br>
                <span class="l">Nenie la lanugo tiel mola,</span>
<br> 
                <span class="l">Kiel en nia dolĉa infaneco.“</span>
<br> 
</center>
<p class="p">     La ĉarmaj kantoj de la bona humoro kaj spriteco!   Ni plektas 
al vi florkronon el asperuloj, ĵetas ĝin en la maron, kaj la ondoj 
portos ĝin al la golfo de Kil, sur kies bordo kuŝas via polvo. 
Ĝi alportos al vi salutojn de la juna generacio, salutojn el la 
gepatra urbo Korsor, kie finiĝas la perlovico. </p>
</div>

<div class="@type">

<p class="first_p">     "Ĝi estas efektive peco da perlovico, la distanco inter 
Kopenhago kaj Korsor," diris la avino, kiu aŭdis la voĉlegadon de 
tio, kio estas skribita supre. "Almenaŭ por mi ĝi estas perlovico 
kaj fariĝis tia antaŭ pli ol kvardek jaroj," ŝi diris. „Tiam 
ni ne havis vapormaŝinojn; por traveturi tiun vojon, ni uzis tiom da 
tagoj, kiom da horoj vi nun uzas.   Tio estis en la jaro 1815; tiam 
mi havis la aĝon de dudek unu jaroj; tio estas bela aĝo, kvankam en 
la tridekaj jaroj oni ankaŭ havas ankoraŭ ĉarman aĝon, ho tiel 
benitan!   En la tempo de mia juneco veturi al Kopenhago estis pli 
granda maloftaĵo ol nun, al tiu urbo super ĉiuj urboj, kia ĝi 
estis en niaj okuloj.   Miaj gepatroj volis post dudek jaroj denove 
fari tie viziton, kaj mi estis veturonta kun ili.   La vojaĝon ni 
priparolis jam dum jaroj, kaj nun ĝi devis efektiviĝi!   Ŝajnis al 
mi, kvazaŭ. komenciĝas tute nova vivo, kaj en certa rilato por mi 
efektive komenciĝis nova vivo. 
</p>
<p class="p">
     Oni kudris, oni pakis, kaj kiam ni efektive devis jam ekveturi, 
kiom multe da bonaj amikoj venis por diri al ni adiaŭ!   Granda 
estis la vojaĝo, kiun ni havis antaŭ ni!   Antaŭ tagmezo ni en la 
Holstinia kaleŝo de miaj gepatroj elveturis el Odense, tra la tuta 
strato konatoj kapsalutis nin el la fenestroj, preskaŭ ĝis ni 
elveturis tra la urba pordego.   La vetero estis belega, la birdoj 
kantis, ĉio estis plezuro kaj ĝojo, oni forgesis, ke la vojo ĝis 
Slyborg estos longa kaj laciga.   Ĉirkaŭ la vespero ni tie alvenis; 
la poŝto estis venonta nur en la nokto, kaj pli frue la pramŝipo ne 
foriras; tial ni iris sur la ŝipon.   Tie, kiel malproksimen ni 
povis vidi, kuŝis antaŭ ni la granda akvo, silenta kaj trankvila. 
Ni kuŝiĝis en niaj vestoj kaj dormis.   Kiam mi vekiĝis frue 
matene kaj iris sur la ferdekon, estis tia nebulo, ke sur nenia 
flanko ni ion povis vidi.   Mi aŭdis, kiel la kokoj krias, ŝajnis 
al mi, ke la suno leviĝas, ke la sonoriloj sonoras.   Kie ni povis 
esti?   La nebulo leviĝis, kaj tiam montriĝis, ke ni ĉiam ankoraŭ 
troviĝas apud Slyborg.   Pli malfrue en la tago fine leviĝis 
neforta vento, sed rekte en kontraŭa direkto.   Ni krozis kaj 
krozis, kaj fine ni havis la feliĉon, ke tuj post la dekunua horo 
nokte ni atingis Korsoron, uzinte dudek du horojn, por traveturi la 
kvar mejlojn. 
</p>
<p class="p">
     Estis al ni agrable eliri sur la teron; sed estis mallume, la 
lampoj brulis malklare, kaj al mi, kiu neniam antaŭe estis en iu 
alia urbo krom Odense, ĉio aperis tiel tute fremda. 
</p>
<p class="p">
     "Vidu, ĉi tie naskiĝis Baggesen!" diris mia patro, "kaj ĉi 
tie vivis Birckner." 
</p>
<p class="p">
     Tiam la malnova urbo kun siaj malgrandaj domoj por unu fojo 
aperis al mi pli hela, pli aminda kaj pli granda; krom tio ni estis 
tiel ĝojaj, ke ni denove havas firman teron sub la piedoj.   Dormi 
tamen mi ne povis, miaj pensoj estis okupitaj de ĉio nova, kion mi 
depost antaŭhieraŭ jam vidis kaj travivis. 
</p>
<p class="p">
     La sekvantan matenon ni devis frue leviĝi; ni havis antaŭ ni 
ĝis Slagelse malbonan vojon kun maloportunaj montoj kaj kun multe da 
truoj, kaj transe de tiu urbo kredeble ankaŭ ne estis multe pli 
bone; kaj tamen ni tre volis alveni en la Kankrejo sufiĉe frue, ke 
ni povu ankoraŭ dum la tago iri al Soro kaj viziti Emilon de Moller, 
kiel ni lin nomis.   Tio estis via avo, mia formortinta edzo, la 
preposto; li estis tiam studento en Soro kaj ĵus trapasis sian duan 
ekzamenon. 
</p>
<p class="p">
     Post tagmezo ni alvenis en la Kankrejo; ĝi estis tiam multe 
vizitata loko, la plej bona gastejo sur la tuta vojo, kaj plej ĉarma 
regiono, kiel vi ĉiuj devas konfesi, ĝi estas ankoraŭ nun.   Brava 
mastrino tie regis, sinjorino Plambek, ĉio en la domo brilis kaj 
fulmis de pureco.   Sur la muro pendis sub vitro kaj en kadro letero 
de Baggesen al ŝi, ĝi certe meritis, ke oni ĝin rigardu.   Por mi 
ĝi estis granda rimarkindaĵo.   Poste ni iris al Soro kaj trovis 
tie Emilon.   Vi povas kredi, ke li tre ĝojis, kiam li vidis nin, 
kaj por ni estis ne malpli granda ĝojo vidi lin; li estis tiel bona 
kaj atentema!   Kun li ni pririgardis la preĝejon kun la tombo de 
Absalon kaj kun la ĉerko de Holberg; ni pririgardis la malnovajn 
surskribojn de la monaĥoj kaj transŝipiĝis trans la lagon al 
‚Parnaso’.   Tio estis la plej bela vespero, kiun mi memoras.   Mi 
estis tute konvinkita, ke se oni ie en la mondo povas verki 
poeziaĵon, tio devas esti en Soro, en tiu paco, en tiu belegeco de 
la naturo.   Poste ni iris malsupren laŭ la tiel nomata vojo de la 
filozofoj, la bela soleca vojo laŭlonge de la marbordo ĝis la 
Kankrejo ĉe la granda landvojo.   Emilo restis kaj manĝis kun ni, 
miaj gepatroj trovis, ke li fariĝis tre saĝa kaj aspektas tre bone. 
Li promesis al ni, ke post kvin tagoj li estos ĉe sia familio en 
Kopenhago kaj kune kun ni; tio estis ja la festo de Pentekosto.   La 
horoj en Soro kaj en la Kankrejo apartenas al la plej belaj en mia 
vivo. 
</p>
<p class="p">
     La sekvantan matenon ni forveturis tre frue, ĉar ni havis ĝis 
Roskilde longan vojon kaj devis alveni tie sufiĉe frue, por povi 
ankoraŭ pririgardi la preĝejon.   Krom tio la patro intencis viziti 
vespere malnovan lernejan kolegon.   Tio ankaŭ estis farita.   La 
nokton ni pasigis en Roskilde, kaj en la sekvanta tago, sed ne pli 
frue ol tagmeze, ĉar tio estis plej mizera, plej multe elveturita 
vojo, kiun ni devis traveturi, ni alvenis en Kopenhago.   Proksimume 
tri tagojn ni uzis por veni de Korsor al Kopenhago; nun vi povas 
traflugi la saman vojon en tri horoj.   La perloj ne fariĝis pli 
valoraj, tio ne estis ebla, sed ilia laĉo fariĝis nova kaj 
admirinda.   Mi restis kun miaj gepatroj en Kopenhago tri semajnojn; 
kun Emilo ni estis kune dum tutaj ok tagoj, kaj kiam ni poste 
revojaĝis al Funen, li nin akompanis ankoraŭ de Kopenhago ĝis 
Korsor.   Tie ni fianĉiĝis, antaŭ ol ni disiĝis.   Tial vi povas 
bone kompreni, ke mi ankaŭ nomas la vojon de Kopenhago ĝis Korsor 
peco da perlovico. 
</p>
<p class="p">
     Poste, kiam Emilo ricevis oficon de pastro en Assens, ni 
edziĝis; ni ofte parolis pri la Kopenhaga vojaĝo kaj pri tio, kiel 
bele estus fari ĝin ankoraŭ unu fojon, sed baldaŭ naskiĝis via 
patrino, poste ŝi ricevis gefratojn, kaj tiam estis tiom multe por 
varti, flegi kaj priatenti; kaj kiam la patro estis promociita kaj 
fariĝis preposto, ĉio ĉi tio estis ĝojo kaj beno, sed en 
Kopenhagon ni ne venis.   Neniam plu mi tien venis, kiel ajn ofte ni 
pri tio pensis kaj parolis, kaj nun mi fariĝis tro maljuna, mi ne 
havas plu la forton, por elteni fervojan vojaĝon; kaj tamen mi 
ĝojas pri la fervojoj.   Estas vera beno, ke oni ilin havas.   Nun 
vi povas des pli rapide veni al mi!   Nun Odense ne estas ja multe 
pli malproksima de Kopenhago, ol en mia juneco ĝi estis de Nyborg. 
Vi povas nun tiel same rapide flugi al Italujo, kiom ni devis uzi da 
tempo, por vojaĝi al Kopenhago!   Jes, tio havas valoron!   Kaj 
tamen mi restas hejme, mi lasas la aliajn vojaĝi, lasas ilin veni al 
mi!   Vi tamen ne devas rideti, ke mi sidas tiel trankvile!   Mi 
havas antaŭ mi alian, multe pli grandan vojaĝon ol via, multe pli 
rapidan ol la vojaĝoj per fervojo: kiam Dio volos, mi veturos supren 
al la avo, kaj kiam vi estos plenumintaj vian laboron kaj sufiĉe 
ĝojintaj en ĉi tiu benita mondo, tiam ― mi scias ― vi ankaŭ 
venos al ni supren, kaj tiam ni tie supre parolos pri la tagoj de nia 
surtera vivo.   Sed eĉ tie, tiel same kiel nun ― vi povas tion 
kredi al mi, infanoj ― mi diros: "La vojo de Kopenhago ĝis Korsor 
estas vere peco da perlovico."“ </p>
</div>
<hr>
<div class="footer">
<a href="plumo_inkujo.html">Plumo kaj inkujo&nbsp;&gt;&gt;</a>
</div>
</body>
</html>
