<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Du fratoj</h3>
</title>
</head>
<body background="../bld/papero.jpg">
<div class="header">
<span class="header_left"><a href="pupludisto.html">&lt;&lt;&nbsp;Pupludisto</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Du fratoj</h3>
<p class="first_p">
     Sur unu el la Danaj insuloj, kie malnovaj juĝejoj vidiĝas sur 
la grenkampoj kaj inter potencaj arboj de la fagarbaroj, troviĝas 
malgranda urbeto kun ruĝaj tegmentoj sur la malaltaj domoj.   En unu 
el ili super ardantaj karboj kaj en varmega vaporo estis preparataj 
rimarkindaj aĵoj.   Oni kuiris en vitraj glasoj, oni kirlis kaj 
distilis, en pistujoj oni pistis spicojn.   Ĉion gvidis nejuna 
sinjoro. 
</p>
<p class="p">
     "Oni devas atendi, ĝis venos la ĝusta!" li diris, "jes, la 
ĝustan, la veran en ĉio kreita oni devas ekkoni kaj sin teni je 
tio." 
</p>
<p class="p">
     En la ĉambro sidis ĉe la brava patrino du el ŝiaj filoj, 
ankoraŭ malgrandaj, tamen jam kun disvolvitaj pensoj.   Pri la 
ĝusto kaj vero parolis al ili ankaŭ la patrino, kaj ankaŭ ke oni 
devas sin teni je la vero, ke ĝi estas la vizaĝo de Dio en ĉi tiu 
mondo. 
</p>
<p class="p">
     La pli aĝa el la knaboj aspektis petolema kaj kuraĝa, li amis 
legi pri la fortoj de la naturo, pri la suno kaj la steloj; nenia 
fabelo ŝajnis al li pli bela.   Ho, kia feliĉo kredeble estas, se 
oni povas veturi por fari malkovrojn, aŭ elpensi, kiamaniere oni 
povas fari imitaĵon de la flugiloj de birdoj kaj poste havi la eblon 
flugi!   Jes, tio povas esti nomata trovi la ĝuston!   La patro 
estas prava, kaj la patrino estas prava; la vero kunkuntenas la 
mondon. 
</p>
<p class="p">
     La pli juna frato estis pli silentema kaj tute fordonis sin al 
la libroj.   Kiam li legis pri Jakob, ke li kovris sin per felo de 
kaprido por simili al Esav kaj per tio trompe rabi de li la rajton de 
unuenaskiteco kaj la benon de lia patro, li kolere pugnigis sian 
malgrandan manon, plena de indigno kontraŭ la trompinto.   Kiam li 
legis pri tiranoj kaj pri ĉiuj maljustaĵoj kaj malbonaĵoj, kiuj 
estis farataj en la mondo, tiam larmoj staris en liaj okuloj.   La 
penso pri la justo, pri la vero, kiu nepre devas venki, tute lin 
okupis.   Unu vesperon, kiam la knabo estis jam en la lito, sed la 
kurtenoj ne estis ankoraŭ tute kuntiritaj kaj la lumo iris ĝis lia 
lito, li kuŝis kun sia libro kaj legis ankoraŭ ĝis la fino la 
historion pri Solon. 
</p>
<p class="p">
     Kaj liaj pensoj eksvingiĝis kaj portis lin mirinde 
malproksimen.   Ŝajnis al li, ke lia lito aliformiĝis en ŝipon kun 
plene levitaj veloj.   Ĉu li sonĝis, aŭ tio estis io alia?   Li 
glitis super ruliĝanta akvego, super la altaj ondoj de la tempo, li 
aŭdis la voĉon de Solon.   Bone kompreneble kaj tamen fremdlingve 
sonis la Dana devizo: "Per leĝo oni devas konstrui landon." 
</p>
<p class="p">
     Kaj la genio de la homa raso staris en la malriĉa ĉambro, 
klinis sin super la liton kaj kisis la frunton de la knabo. "Fariĝu 
forta en honoro kaj forta en la bataloj de la vivo.   Kun vero en via 
brusto flugu al la lando de la vero!" 
</p>
<p class="p">
     La pli aĝa frato ne estis ankoraŭ en la lito, li staris ĉe la 
fenestro kaj rigardis la nebulajn figurojn, kiuj leviĝis de la 
herbejo.   Tio ne estis elfaj knabinoj, kiuj tie dancis, kiel iam 
diris al li maljuna honesta servistino.   Li havas jam pli bonajn 
sciojn pri tio, estis vaporo, kiu estis pli malpeza ol la aero kaj 
tial leviĝis.   Falis falstelo, kaj en la sama momento la pensoj de 
la knabo leviĝis de la vaporoj de la tero alte supren al la brilanta 
meteoro.   La steloj de la ĉielo brilis, oni havis la impreson, 
kvazaŭ longaj oraj fadenoj pendis de ili malsupren al la tero. 
</p>
<p class="p">
     "Flugu kun mi!" io kantis kaj sonis en la koro de la knabo; kaj 
la potenca genio de la homaj generacioj portis lin pli rapide ol 
birdo, ol sago, ol ĉio tera, kio povas flugi, eksteren en la 
senliman universon, kie radioj, irantaj de stelo al stelo, ligis unu 
kun la alia la korpojn de la universo.   Nia tero turniĝadis en la 
maldensa aero, vilaĝoj aperis dense unu tute apud la alia.   Tra la 
sferoj sonis la vortoj: 
</p>
<p class="p">
     "Kio estas proksima, kio estas malproksima, se la potenca genio 
de la spirito vin levas!" 
</p>
<p class="p">
     Kaj ĉiam ankoraŭ la knabo staris ĉe la fenestro kaj rigardis 
eksteren, la pli juna frato kuŝis en sia lito, la patrino vokis ilin 
per iliaj nomoj:</p> 
<center class="lg">
          <span class="l">"Anders kaj Hans Christian!"</span>
<br> 
</center>
<p class="p">     Danujo ilin konas, la mondo konas ambaŭ fratojn ― Oersted. 
</p>
<hr>
<div class="footer">
<a href="malnova_sonorilo.html">Malnova preĝeja sonorilo&nbsp;&gt;&gt;</a>
</div>
</body>
</html>
