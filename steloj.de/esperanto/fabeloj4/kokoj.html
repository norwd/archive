<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Korta koko kaj ventkoko</h3>
</title>
</head>
<body background="../bld/papero.jpg">
<div class="header">
<span class="header_left"><a href="infano_en_tombo.html">&lt;&lt;&nbsp;Infano en la tombo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Korta koko kaj ventkoko</h3>
<p class="first_p">
     Estis iam du kokoj, unu sur la sterkejo kaj la dua sur la 
tegmento, ambaŭ fieraj.   Sed kiu el ili estis pli farpova?   Diru 
al ni vian opinion, ― ni tamen restos ĉe nia propra opinio. 
</p>
<p class="p">
     La kokina korto per tabulbarilo estis apartigita de alia korto, 
sur kiu kuŝis amaso da sterko.   Sur ĉi tiu kreskis granda kukumo, 
kiu havis la konscion, ke ĝi estas kreskaĵo sterkobeda. 
</p>
<p class="p">
     "Al tio oni estas destinata per la naskiĝo!" ĝi diris al si 
mem. "Ne ĉiuj povas naskiĝi kukumoj, devas ekzisti ankaŭ aliaj 
vivantaj estaĵoj.   La kokinoj, la anasoj kaj la tuta loĝantaro de 
la najbara korto estas ja ankaŭ kreitaĵoj.   Jen mi vidas nun la 
kortan kokon sur la tabulbarilo; ĝi kompreneble havas alian signifon 
ol la ventkoko, kiu estas sidigita tiel alte, ke ĝi ne povas eĉ 
knari, des pli kokokrii.   Ĝi havas nek kokinojn nek kokidojn, 
pensas nur pri si mem kaj ŝvitas per verdigro!   Nu, la korta koko 
estas tute alia koko!   Vidu, kiel ĝi marŝas, tio estas danco! 
Aŭdu, kiel ĝi kokokrias, tio estas muziko!   Kie ajn ĝi aperas, 
oni aŭdas, kio estas vera trumpetisto!   Se ĝi venus ĉi tien, se 
ĝi formanĝus min kune kun la folioj kaj trunketo, se mi transirus 
en ĝian korpon, ho, tio estus feliĉa morto!" pensis la kukumo. 
Ĉirkaŭ la nokto leviĝis terura ventego; la kokinoj, kokidoj kaj 
eĉ la koko enrampis ien, por trovi rifuĝon.   Kun granda bruo falis 
la tabulo inter la kortoj; la tegoloj falis malsupren, sed la 
ventkoko sidis firme, ĝi eĉ ne turnis sin, ĝi tion ne povis fari, 
kaj tamen ĝi estis juna, freŝe fandita, sed singardema kaj solida. 
Jam depost sia naskiĝo ĝi tenis sin serioze kaj pripenseme, ĝi per 
nenio similis al la flirtantaj birdoj sub la ĉielo, al la paseroj 
kaj hirundoj, ĝi malestimis ilin, tiujn pepantajn birdojn, 
malgrandajn per sia amplekso kaj malgravajn.   La kolomboj, ĝi 
diris, estas eĉ grandaj, blankaj kaj briletantaj kiel perlamoto, en 
kelkaj rilatoj aspektas kiel speco de ventkoko, sed ili estas dikaj 
kaj malsaĝaj, ĉiuj iliaj pensoj estas direktitaj nur al plenigado 
de sia korpo, en la interrilatoj ili estas tute enuigaj.   La 
migrantaj birdoj faris al ĝi sian viziton, rakontis pri fremdaj 
landoj, pri aeraj karavanoj, rakontis terurajn historiojn pri 
rabobirdoj; la unuan fojon tio estis nova kaj interesa, sed poste la 
ventkoko rimarkis ke ili sin ripetas, ke ili rakontas ĉiam tion 
saman, kaj tio estas enuiga.   Ili estis enuigaj kaj ĉio estis 
enuiga.   Neniu taŭgis por kompanio, ĉiu estis sengusta kaj 
triviala. 
</p>
<p class="p">
     "La mondo estas tute sentaŭga!" ĝi diris. "Ĉie babilaĵo kaj 
klaĉaĵo!" 
</p>
<p class="p">
     La ventkoko estis, kiel oni tion nomas, supersatigita, kaj tio 
ĉiuokaze farus ĝin interesa por la kukumo, se ĝi nur tion scius. 
Sed ĝi havis okulojn nur por la korta koko, kaj ĉi tiu nun estis 
sur la korto ĉe ĝi. 
</p>
<p class="p">
     La tabulbarilo estis faligita, sed la fulmotondro estis finita. 
</p>
<p class="p">
     "Kion vi diros pri tiu stranga kokokrio?" demandis la korta koko 
siajn kokinojn kaj kokidojn. "Estis en ĝi io kruda, mankis 
delikateco." 
</p>
<p class="p">
     La kokinoj kaj kokidoj kuris sur la sterkamason, ilin sekvis per 
kavaliraj paŝoj la koko. 
</p>
<p class="p">
     "Ĝardena kreskaĵo!" diris la koko al la kukumo, kaj en ĉi tiu 
sola vorto la kukumo rimarkis lian profundan kaj vastan klerecon kaj 
pro tio tute forgesis, ke li ĝin hakas kaj formanĝas. 
</p>
<p class="p">
     "Feliĉa morto!" 
</p>
<p class="p">
     Kaj la kokinoj venis, kaj la kokidoj venis, kaj kiam unu kuris, 
la aliaj kunkuris, kaj ili klukis kaj pepis, kaj ili rigardis nur la 
kokon, ili estis fieraj pri li, li estis de ilia speco. 
</p>
<p class="p">
     "Kokeriko!" li kriis, "la kokidoj baldaŭ fari ĝos grandaj 
kokinoj, se mi tion proklamos en la monda kokinejo." 
</p>
<p class="p">
     Kaj la kokinoj kaj kokidoj klukis kaj pepis post li. 
</p>
<p class="p">
     Kaj la koko proklamis grandan novaĵon. 
</p>
<p class="p">
     "Koko povas meti ovon!   Kaj ĉu vi scias, kio kuŝas en tiu 
ovo?   En ĝi kuŝas bazilisko!   Ĝian vidon neniu ĉi tie povas 
elteni.   Tion scias la homoj, kaj nun vi tion ankaŭ scias, vi 
scias, kio en mi loĝas, vi scias, kia potenca kokineja estaĵo mi 
estas!" 
</p>
<p class="p">
     Kaj la korta koko ekbatis per la flugiloj, fiere levis supren la 
kreston kaj denove kokokriis.   Ĉiuj kokinoj kaj ĉiuj malgrandaj 
kokidoj forte tremis, sed ili estis terure fieraj pri tio, ke unu el 
la iliaj estas tiel potenca kokineja estaĵo.   Ili klukis kaj pepis 
tiel, ke la ventkoko devis tion aŭdi, kaj li tion aŭdis, sed 
malgraŭ tio sin ne movis. 
</p>
<p class="p">
     "Simpla babilaĵo!" diris la ventkoko al si mem. "La korta koko 
neniam metas ovojn, kaj mi ne volas tion fari.   Se mi volus, mi 
povus meti ventovon, sed la mondo ne meritas ventovon.   Ĉie nur 
simpla babilaĵo!   Nun mi eĉ ne volas plu sidi." 
</p>
<p class="p">
     Kaj tial la ventkoko derompiĝis, sed li ne mortigis la kortan 
kokon, "kvankam tia estis lia intenco!" diris la kokinoj.   Kaj kion 
diras la moralinstruo? 
</p>
<p class="p">
     "Estas pli bone kokokrii, ol esti supersatigita kaj derompiĝi." 
</p>
<hr>
<div class="footer">
<a href="bela.html">„Bela“&nbsp;&gt;&gt;</a>
</div>
</body>
</html>
