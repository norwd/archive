<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Sterkskarabo</h3>
</title>
</head>
<body background="../bld/papero.jpg">
<div class="header">
<span class="header_left"><a href="dekdu.html">&lt;&lt;&nbsp;Dekdu per la poŝto </a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Sterkskarabo</h3>
<p class="first_p">
     La ĉevalo de la imperiestro ricevis orajn hufumojn, po unu ora 
hufumo sur ĉiu piedo. 
</p>
<p class="p">
     Kial ĝi ricevis orajn hufumojn? 
</p>
<p class="p">
     Ĝi estis la plej bela besto, havis graciajn piedojn, saĝajn 
okulojn kaj kolharojn, kiuj pendis ĉirkaŭ ĝia kolo kiel silka 
vualo.   Ĝi portis sian sinjoron en fumo de pulvo kaj en pluvo de 
kugloj, ĝi aŭdis la kantadon kaj sibladon de kugloj.   Ĝi mordis 
kaj batis ĉirkaŭ si kaj partoprenis en la batalado, kiam la 
malamikoj penetris antaŭen.   Per unu salto ĝi transgalopis la 
ĉevalon de la falinta malamiko, savis al sia imperiestro la kronon 
el ruĝa oro, savis al sia imperiestro la vivon, kio valoris pli ol 
la ruĝa oro, kaj tial la ĉevalo de la imperiestro ricevis orajn 
hufumojn, po unu ora hufumo sur ĉiu piedo. 
</p>
<p class="p">
     Tiam elrampis la sterkskarabo. 
</p>
<p class="p">
     "Antaŭe la grandaj, poste la malgrandaj," ĝi diris; "ne laŭ 
la grandeco oni devas juĝi."   Kaj ĝi etendis siajn maldikajn 
piedetojn. 
</p>
<p class="p">
     "Kion vi volas?" demandis la forĝisto. 
</p>
<p class="p">
     "Orajn hufumojn!" respondis la skarabo. 
</p>
<p class="p">
     "Via prudento certe estas ne en normala stato!" diris la 
forĝisto. "Vi volas ankaŭ havi orajn hufumojn?" "Orajn hufumojn!" 
respondis obstine la skarabo. "Ĉu mi ne estas tiel same bona kiel la 
granda besto, kiu ĉiam estas priservata, striglata, vartata kaj 
ricevas bonan manĝadon kaj drinkadon?   Ĉu mi ne apartenas ankaŭ 
al la stalo de la imperiestro?" 
</p>
<p class="p">
     "Sed kial la ĉevalo ricevas orajn hufumojn?" demandis la 
forĝisto. "Ĉu vi tion tute ne komprenas?" 
</p>
<p class="p">
     "Kompreni?   Mi komprenas almenaŭ tion, ke tio estas malŝato 
kontraŭ mi," diris la skarabo, "tio estas ofendo, ― kaj nun mi 
tial eliras en la malproksiman mondon." 
</p>
<p class="p">
     "Forportu vin!" ridante diris la forĝisto. 
</p>
<p class="p">
     "Malĝentilulo!" diris la skarabo kaj eliris tra la pordo de la 
stalo, flugis malgrandan distancon kaj troviĝis en beleta malgranda 
florĝardeno, kie oni sentis la odoron de rozoj kaj lavendo. 
</p>
<p class="p">
     "Ĉu ĉi tie ne estas belege?" demandis malgranda makulkolora 
kokcinelo. "Kiel dolĉe odoras kaj kiel bele estas ĉi tie!" 
</p>
<p class="p">
     "Mi alkutimiĝis al io pli bona," respondis la skarabo. "Vi 
nomas tion ĉi tie bela?   Ĉi tie oni ja eĉ ne havas sterkejon." 
</p>
<p class="p">
     Kaj ĝi iris pluen kaj trafis en la ombron de levkojo; sur 
levkojo rampis raŭpo. 
</p>
<p class="p">
     "Kiel bela estas la mondo!" diris la raŭpo; "la suno estas tiel 
varma!   Ĉio estas tiel ĝoja kaj kontenta, kaj kiam mi iam 
endormiĝos kaj mortos, kiel ili tion nomas, mi poste denove vekiĝos 
kaj estos papilio." 
</p>
<p class="p">
     "Ne imagu al vi tro multe!" diris la skarabo; "nun ni flugas 
ĉirkaŭen kiel papilioj!   Mi venas el la stalo de la imperiestro, 
sed neniu en ĝi, eĉ ne la persona ĉevalo de la imperiestro, ĝi, 
kiu fieras kun miaj formetitaj oraj hufumoj, imagas al si ion 
similan.   Ricevi flugilojn!   Flugi!   Jes, nun ni flugas!"   Kaj 
ĉe tiuj vortoj ĝi ekflugis. "Mi ne volas koleri, sed mi tamen 
koleras." 
</p>
<p class="p">
     Ĝi falis sur grandan pecon da herbotero.   Ĉi tie ĝi iom 
kuŝis kaj poste endormiĝis. 
</p>
<p class="p">
     Ho ve!   Kia pluvego ekverŝiĝis!   La skarabo vekiĝis de la 
plaŭdado de la akvo kaj volis tuj enrampi en la teron, sed ĝi ne 
povis tion fari.   Ĝi ruliĝis, ĝi naĝis sur la ventro kaj sur la 
dorso, pri flugado oni eĉ ne povis pensi, ĝi certe neniam foriros 
vivanta de ĉi tiu loko.   Ĝi kuŝis tie, kie ĝi kuŝis, kaj ĝi 
tie restis. 
</p>
<p class="p">
     Kiam la pluvo iom kvietiĝis kaj la skarabo elpalpebrumis al si 
la akvon el la okuloj, ĝi ekvidis antaŭ si ion blankan; tio estis 
tolo, kiu devis blankiĝi.   La skarabo rapidis tien kaj enrampis en 
faldon de la malseka tolo.   Certe ĝi tie ne kuŝis tiel komforte 
kiel en la varma sterko en la stalo; sed troviĝis nenio pli bona, 
kaj tial ĝi kuŝis tie dum tuta tago kaj tuta nokto; la pluvo ne 
ĉesis.   Frue matene la skarabo denove elrampis; ĝi estis tre 
kolera pro la malbona vetero. 
</p>
<p class="p">
     Du ranoj sidis sur la tolo; iliaj helaj okuloj lumis de 
raviteco. "Ĉarmega vetero!" diris unu el ili. "Kiel ĝi refreŝigas! 
Kaj la tolo tiel bone konservas la akvon; tiklas kaj jukas al mi en 
la malantaŭaj piedoj, kvazaŭ mi devus naĝi." 
</p>
<p class="p">
     "Mi volus nur scii," diris la dua, "ĉu la hirundo, kiu vagas 
tiel malproksimen, ĉu en siaj multaj vojaĝoj eksterlanden ĝi 
trovis ie pli bonan klimaton ol la nia.   Tia pluvo, tia malsekeco! 
estas tute tiel, kvazaŭ oni kuŝus en malseka foskavo.   Se oni pri 
tio ne ĝojas, tiam oni vere ne amas sian patrujon." 
</p>
<p class="p">
     "Vi certe neniam estis en la stalo de la imperiestro?" demandis 
la skarabo. "Tie la malsekeco estas varma kaj spica.   Al tio mi 
alkutimiĝis; tio estas la klimato, kiu plej bone al mi plaĉas, sed 
bedaŭrinde oni ne povas preni ĝin kun si en la vojaĝon.   Ĉu ne 
ekzistas ĉi tie en la ĝardeno ia sterkejo, kie altklasaj personoj, 
kiel mi, povus loĝi kaj senti sin hejmece?" 
</p>
<p class="p">
     Sed la ranoj ĝin ne komprenis aŭ ne volis ĝin kompreni. 
</p>
<p class="p">
     "Mi neniam demandas duafoje," diris la skarabo, kiam ĝi estis 
demandinta tri fojojn kaj ricevis nenian respondon. 
</p>
<p class="p">
     Trairinte ian distancon pluen, ĝi renkontis krevpecon de poto; 
ĉi tiu en efektiveco ne devis kuŝi ĉi tie, sed ĉar ĝi jam 
kuŝis, ĝi prezentis ŝirmon.   Ĉi tie loĝis kelke da forfikulaj 
familioj.   Ili ne postulis grandajn spacojn, sed nur socian 
kunvivadon.   Precipe la virinoj distingiĝis per granda patrina amo, 
kaj tial ankaŭ ĉiu el ili opiniis siajn idojn la plej belaj kaj 
plej saĝaj. 
</p>
<p class="p">
     "Nia filo fianciĝis," diris unu el la patrinoj. "La dolĉa 
senkulpeco!   Lia plej alta celo estas enrampi iam en la orelon de 
pastro.   Li estas tiel aminda kaj infaneca, kaj lia fianĉiĝo tenas 
lin malproksime de ĉiuj diboĉaĵoj.   Ekzistas nenio pli ĝojiga 
por patrino." 
</p>
<p class="p">
     "Nia filo," rakontis alia patrino, "apenaŭ elrampis el la ovo, 
li jam komencis gaje ludi.   En li bolas, li devas fari la kutimajn 
junulajn malsaĝaĵojn.   Tio vere estas granda ĝojo por patrino! 
Ĉu ne vere, sinjoro skarabo?"   Laŭ la eksteraĵo de la skarabo ili 
vidis, ke li estas fremdulo. 
</p>
<p class="p">
     "Vi ambaŭ estas pravaj!" diris la skarabo, kaj tiam oni lin 
invitis, ke li venu pli proksimen, kiom li havis la eblon rampi sub 
la potpecon. 
</p>
<p class="p">
     "Nun vi devas vidi ankaŭ niajn malgrandajn forfikulojn," diris 
tria kaj kvara el la patrinoj. "Ili estas la plej ĉarmaj infanoj kaj 
tiel amuzaj!   Ili neniam estas malbonkondutaj, krom la okazo, kiam 
ili havas ventrodoloron, sed tion oni ja ricevas tre facile en ilia 
aĝo." 
</p>
<p class="p">
     Kaj poste ĉiu patrino rakontis pri siaj infanoj, kaj la infanoj 
enmiksis sin en la paroladon, kaj ili uzis la forkon, kiun ili havis 
malantaŭe ĉe la vosto, por pinĉi la skarabon je lia barbo. 
</p>
<p class="p">
     "Sed ili ĉion tuj rimarkas, la malgrandaj petoluloj!" diris la 
patrinoj, spiregante de patrina amo.   Sed la skarabon tio ĉagrenis, 
kaj tial ĝi demandis, ĉu la sterkejo ne troviĝas ie proksime. 
</p>
<p class="p">
     "Ho, ĝi troviĝas malproksime, malproksime en la mondo, transe 
de la foskavo," diris unu forfikulo; "tiel malproksime, ke, kiel mi 
esperas, neniu el miaj infanoj iam venos tiel malproksimen, ĉar tio 
estus mia morto." 
</p>
<p class="p">
     "Mi tamen provos iri tiel malproksimen," respondis la skarabo 
kaj foriris sen adiaŭdiro.   Tiel estas plej bonmaniere. 
</p>
<p class="p">
     Ĉe la foskavo ĝi renkontis multajn el sia speco, ĉiuj estis 
sterkskaraboj. 
</p>
<p class="p">
     "Ĉi tie ni loĝas!" ili diris. "Estas al ni tre varme.   Ĉu 
estas permesite al ni havi la kuraĝon inviti vin al ni?   La vojaĝo 
certe vin lacigis." 
</p>
<p class="p">
     "Tute vere," respondis la skarabo. "Dum pluva vetero mi kuŝis 
sur tolo, kaj pureco estas por mi tute speciale sentebla.   Mi ankaŭ 
ricevis artriton en unu el la flugilartikoj, ĉar mi devis stari en 
trablovo sub potpeco.   Estas vera ĝuo, kiam oni fine denove venas 
al siaspeculoj." 
</p>
<p class="p">
     "Vi eble venas de la sterkejo?" demandis la plej aĝa. 
</p>
<p class="p">
     "Pli alte!" respondis la skarabo. "Mi venas el la stalo de la 
imperiestro, en kiu mi naskiĝis kun oraj hufumoj.   Mi vojaĝas kun 
sekreta komisio, pri kiu vi ne devas min demandi, ĉar mi tion ja ne 
diros al vi." 
</p>
<p class="p">
     Post tio la skarabo iris malsupren en la grasan ŝlimon.   Ĉi 
tie sidis tri junaj sterkskarabaj fraŭlinoj, kiuj honteme ridetis, 
ĉar ili ne sciis, kion ili devas diri. 
</p>
<p class="p">
    "Ili ankoraŭ ne estas fianĉigitaj," diris la patrino, kaj ili 
denove komencis rideti, sed nun pro embaraso. 
</p>
<p class="p">
     "Eĉ en la stalo de la imperiestro mi ne vidis pli belajn!" 
galante respondis la vojaĝanta skarabo. 
</p>
<p class="p">
     "Ne malbonigu al mi miajn knabinojn kaj ne parolu kun ili, se vi 
ne havas pli realajn intencojn; sed vi ilin havas, kaj mi donas al vi 
mian benon." 
</p>
<p class="p">
     "Hura!" ekkriis la aliaj, kaj tiamaniere la skarabo subite vidis 
sin fianĉigita.   Antaŭe fianĉiĝo, poste edziĝo; ekzistis ja 
nenio, por kio oni bezonus atendi. 
</p>
<p class="p">
     La sekvanta tago pasis tre bone, la postsekvanta pasis jam pli 
malrapide, sed en la tria tago estis ja necese pensi pri manĝaĵo 
por la edzino kaj eble ankaŭ por infanoj. 
</p>
<p class="p">
     "Mi lasis min kapti neatendite," diris la skarabo al si mem, 
"tial mi havas la rajton ankaŭ miaflanke fari al ili 
neatenditaĵon...." 
</p>
<p class="p">
     Kaj li tion faris.   Li malaperis; li forestis la tutan tagon, 
li forestis la tutan nokton, ― kaj la edzino fariĝis pajla 
vidvino.   La aliaj skaraboj asertis, ke ili bedaŭrinde akceptis en 
la familion kompletan vagiston.   La virino nun estis por ili 
ŝarĝo. 
</p>
<p class="p">
     "En tia okazo ŝi povas denove resti ĉe mi kiel virgulino," 
diris la patrino, "resti ĉe mi kiel mia infano.   Fi al la 
abomeninda kotanimulo, kiu ŝin trompe forlasis!" 
</p>
<p class="p">
     Nia skarabo dume troviĝis denove sur la landvojo; sur folio de 
brasiko ĝi transŝipiĝis trans la foskavon.   Ĉirkaŭ la mateno 
venis subite du homoj, ili rimarkis la skarabon, prenis ĝin, turnis 
ĝin ĉiuflanken, kaj ili ambaŭ estis mireginde instruitaj, precipe 
la knabo. "Alaho vidas la nigran skarabon en la nigra ŝtonaĵo de la 
nigra roko!   Ĉu ne tiel estas skribite en la Korano?" li demandis, 
kaj li tradukis la nomon de la skarabo en la lingvon latinan kaj 
priskribis ĝian rason kaj ĝian naturon.   La pli aĝa scienculo ne 
konsilis preni la skarabon hejmen; oni tie havas tiel same bonajn 
ekzemplerojn, li diris, kaj tio ne estis ĝentila parolo laŭ la 
opinio de la skarabo.   Tial ĝi elflugis el lia mano, kaj, ĉar 
ĝiaj flugiloj elsekiĝis, ĝi flugis sufiĉe grandan distancon kaj 
atingis la oranĝerion, kie unu fenestro estis so^vita supren, kaj 
tial la skarabo tre oportune povis englitigi sin kaj sin enfosi en la 
freŝan sterkon.   "Ĉi tie estas belege kaj bonguste!" ĝi ekkriis. 
</p>
<p class="p">
     Baldaŭ ĝi endormiĝis kaj sonĝis, ke la ĉevalo de la 
imperiestro pereis kaj sinjoro la sterkskarabo ricevis ĝiajn orajn 
hufumojn kaj la promeson, ke ĝi ricevos ankoraŭ du.   Kiel agrabla, 
kiel ĝojiga estas tia sonĝo!   Kiam la skarabo vekiĝis, ĝi 
elrampis kaj rigardis ĉirkaŭen.   Kia lukso estis ĉi tie en la 
oranĝerio!   Grandaj ventumilformaj palmoj staris gracie kaj alte, 
la suno faris ilin kvazaŭ travideblaj, kaj sub ili kreskis abundo da 
verdaĵo kaj lumis floroj ruĝaj kiel fajro, flavaj kiel sukceno kaj 
blankaj kiel freŝe falinta neĝo. 
</p>
<p class="p">
     "Ĝi estas nekomparebla beleco!   Kiel delikatan guston tio 
kredeble havas, kiam ĉiuj ĉi tiuj kreskaĵoj komencas putri!" diris 
la skarabo. "Ĝi estas bonega manĝprovizejo.   Ĉi tie certe loĝas 
membroj de mia familio.   Mi iom esploros kaj rigardos, ĉu mi povos 
trovi iun, kun kiu oni povas interrilati.   Mi estas konvenaspekta, 
tio estas mia fiero!"   Kaj ĝi serĉis ĉie kaj pensis pri sia 
sonĝo pri la mortinta ĉevalo kaj pri la akiritaj oraj hufumoj. 
</p>
<p class="p">
     Subite ia mano ĉirkaŭis la skarabon; ĝi estis kunpremita kaj 
turnata tien kaj reen. 
</p>
<p class="p">
     La malgranda filo de la ĝardenisto kaj unu el liaj kamaradoj 
troviĝis en la oranĝerio, ili vidis skarabon kaj volis amuziĝi per 
ĝi.   Oni volvis ĝin en vinberan folion kaj metis en varman 
pantalonan poŝon.   Ĝi turniĝadis tien kaj reen, sed ricevis pro 
tio fortan premon per la mano de la knabo, kiu rapide iris kun ĝi al 
granda lageto en la fino de la ĝardeno.   Ĉi tie la skarabo estis 
metita en malnovan rompitan lignan ŝuon, kies supra parto defalis. 
La knabo starigis en ĝi stangeton kiel maston kaj alligis al ĉi tiu 
per lana fadeno la skarabon.   Ĝi devis prezenti ŝipiston kaj 
forŝipiĝi. 
</p>
<p class="p">
     La lageto estis sufiĉe granda, la skarabo opiniis, ke ĝi estas 
oceano, kaj tiel miregis, ke ĝi falis sur la dorson kaj baraktis per 
la piedetoj. 
</p>
<p class="p">
     La ligna ŝuo fornaĝis, en la akvo estis sufiĉe rimarkebla 
fluado; kiam la ŝipeto tro malproksimiĝis de la bordo, unu el la 
knaboj tuj tiris supren siajn pantalonojn kaj venigis ĝin returne. 
Sed kiam ĝi denove estis en plena kurado, oni vokis la knabojn. 
Ili rapide foriris kaj forlasis la lignan ŝuon.   Ĝi ĉiam pli 
malproksimiĝis de la tero, ĉiam antaŭen; al la skarabo estis tre 
malbone en la koro.   Flugi ĝi ne povis, ĉar ĝi estis ja fortike 
alligita al la masto. 
</p>
<p class="p">
     Ĝi ricevis viziton de muŝo. 
</p>
<p class="p">
    "Ni havas hodiaŭ tre belan veteron," komencis la muŝo la 
interparoladon. "Ĉi tie mi povas ripozi, ĉi tie mi povas sidi en la 
sunlumo.   Vi vivas efektive tre agrable kaj komforte!" 
</p>
<p class="p">
     "Vi babilas, kiel vi komprenas!   Ĉu vi ne vidas, ke mi estas 
fortike alligita?" 
</p>
<p class="p">
     "Sed mi ne estas alligita," respondis la muŝo kaj forflugis. 
</p>
<p class="p">
     "Nun mi konas la mondon," diris la skarabo. "Ĝi estas malnobla 
mondo, mi estas la sola konvena estaĵo en ĝi!   Antaŭe oni rifuzas 
al mi orajn hufumojn, poste mi devas kuŝi sur malseka tolo, stari en 
trablovo, kaj fine oni ankoraŭ altrudas al mi edzinon.   Kiam mi 
faras rapidan paŝon en la malproksiman mondon kaj vidas, kion oni 
povas havi kaj kion oni devus havi, venas tia homa bubaĉo, alligas 
min kaj fordonas min al la sovaĝa maro.   Kaj dume la ĉevalo de la 
imperiestro promenas kun oraj hufumoj!   Ĉi tio min plej multe 
kolerigas.   Sed dankon kaj kunsenton oni ne povas atendi en ĉi tiu 
mondo!   Mia biografio estas tre instrua kaj interesa, sed kion tio 
povas helpi, se neniu ĝin ekscios!   La mondo cetere eĉ tute ne 
meritas ekscii ĝin, alie ĝi en la stalo de la imperiestro donus al 
mi orajn hufumojn samtempe kun la ĉevalo, kiam ĝi etendis siajn 
piedojn.   Se mi ricevus orajn hufumojn, mi fariĝus honoro por la 
stalo.   Nun la stalo min perdis kaj la mondo min perdis, ĉio estas 
finita!" 
</p>
<p class="p">
     Sed ne ĉio ankoraŭ estis finita.   Venis boato kun kelke da 
junaj knabinoj.   Ili troviĝis flanke de la ligna ŝuo, eltiris ĝin 
el la akvo, kaj unu el la knabinoj elprenis malgrandan tondilon, 
distranĉis la lanan fadenon, ne difektante la skarabon, kaj kiam ili 
eliris sur la bordon, ŝi metis ĝin en la herbon. 
</p>
<p class="p">
     "Rampu, rampu!   Flugu, flugu, se vi povas!" ŝi diris; 
"libereco estas bela afero." 
</p>
<p class="p">
     Kaj la skarabo enflugis ĝuste en la malfermitan fenestron de 
granda konstruaĵo; laca ĝi falis sur la delikatan, molan, longan 
kolhararon de la imperiestra ĉevalo, kiu staris en la stalo, kiu 
estis la hejmo de ĝi kaj de la skarabo.   Ĝi forte alkroĉiĝis al 
la kolhararo, sidis tie iomete kaj iom post iom mallaciĝis. "Jen mi 
sidas sur la amata ĉevalo de la imperiestro, mi sidas sur ĝi kiel 
rajdanto!   Kion mi diras!   Ha, nun fariĝas al mi klare!   Tio 
estas bona ideo kaj tute vera.   Kial la ĉevalo ricevis orajn 
hufumojn?   Pri tio demandis min ankaŭ li, la forĝisto.   Nun mi 
komprenas; pro mi la ĉevalo ricevis orajn hufumojn!" 
</p>
<p class="p">
     Kaj ĉi tiu ideo metis la skarabon en bonan humoron 
</p>
<p class="p">
     "En vojaĝoj oni fariĝas komprenema!" ĝi diris. 
</p>
<p class="p">
     La radioj de la suno falis rekte sur ĝin, la suno lumis tiel 
belege. "La mondo tamen ne estas tiel malbona," diris la skarabo, 
"oni nur devas ĝin kompreni."   La mondo denove estis bela, ĉar la 
ĉevalo de la imperiestro ricevis orajn hufumojn pro tio, ke la 
sterkskarabo estis rajdonta sur ĝi. 
</p>
<p class="p">
     "Nun mi tamen malsupreniros kaj rakontos al la aliaj membroj de 
la familio, kiom multe oni faris por mi.   Mi rakontos ĉiujn 
agrablaĵojn, kiujn mi ĝuis dum mia eksterlanda vojaĝo, kaj mi 
diros al ili, ke mi nun restos hejme tiel longe, ĝis la ĉevalo 
eluzos siajn orajn hufumojn."</p> 
<hr>
<div class="footer">
<a href="patro_pravas.html">Kion la patro faras, estas ĉiam ĝusta&nbsp;&gt;&gt;</a>
</div>
</body>
</html>
