<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Dekdu per la poŝto </h3>
</title>
</head>
<body background="../bld/papero.jpg">
<div class="header">
<span class="header_left"><a href="malnova_sonorilo.html">&lt;&lt;&nbsp;Malnova preĝeja sonorilo</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Dekdu per la poŝto </h3>
<p class="first_p">
     Estis terure malvarme, la ĉielo estis stelklara, neniu venteto 
moviĝis. "Bum!" oni rompis poton je la pordo. "Paf!" oni signalis 
per kanono la alvenon de la nova jaro.   Estis Silvestra vespero; jen 
la horloĝo batis dekdu. 
</p>
<p class="p">
     "Trateratra!" la poŝto alvenis.   La granda poŝta kaleŝo 
haltis antaŭ la urba pordego, ĝi venigis en si dekdu personojn, pli 
ĝi ne povis enpreni, ĉiuj lokoj estis okupitaj. 
</p>
<p class="p">
     "Hura!   Hura!" oni kriis en la domoj, en kiuj la homoj festis 
la Silvestran vesperon, kaj ĝuste nun ili leviĝis kun plenaj glasoj 
kaj toastis vivuon al la nova jaro. 
</p>
<p class="p">
     "Sanon kaj kontentecon en la nova jaro!" ili proklamis, "karan 
edzineton, plenan sakon da oro, finon de ĉiuj zorgoj!" 
</p>
<p class="p">
     Jes, tian deziron oni esprimis, kaj poste oni interfrapis la 
glasojn, kaj ― la poŝto haltis kun la fremdaj gastoj, la dekdu 
vojaĝantoj, antaŭ la urba pordego. 
</p>
<p class="p">
     Kiaj personoj tio estis?   Ili havis pasportojn, ili havis ĉe 
si vojaĝan pakaĵon, jes, donacojn por vi kaj por mi kaj por ĉiuj 
homoj en la urbo.   Kiuj estis la fremduloj?   Kion ili volas kaj 
kion ili alportis? 
</p>
<p class="p">
     "Bonan matenon!" ili diris al la gardostaranto ĉe la pordego. 
</p>
<p class="p">
     "Bonan matenon!" respondis ĉi tiu, ĉar la horloĝo ja estis 
jam batinta dekdu. 
</p>
<p class="p">
     "Via nomo?   Via profesio?" demandis la gardostaranto tiun, kiu 
la unua eliris el la kaleŝo. 
</p>
<p class="p">
     "Rigardu en la pasporto!" diris la homo. "Mi estas mi!"   Li 
estis efektive plena viro, envolvita en ursa pelto kaj kun peltaj 
botoj sur la piedoj. "Mi estas tiu, je kiu tre multaj homoj esperas. 
Venu morgaŭ, tiam vi ricevos novjaran donacon!   Mi ĵetas 
ĉirkaŭen spesojn kaj spesmilojn, mi faras donacojn, mi eĉ donas 
balojn, plenajn tridek unu balojn, pli da noktoj mi ne disponas. 
Miaj ŝipoj englaciiĝis, sed en mia kontoro estas varme.   Mi estas 
grandkomercisto kaj mi estas nomata Januaro.   Mi havas ĉe mi nur 
kalkulojn." 
</p>
<p class="p">
     Poste venis la sekvanta; li estis ŝercemulo, li estis 
aranĝisto de komedioj, maskobaloj kaj ĉiaj elpenseblaj amuziĝoj. 
Lia pakaĵo konsistis el granda barelo. 
</p>
<p class="p">
     "Ĝi donos al ni por la karnavalo multe da materialo por 
gajeco," li diris. "Mi volas gajigi aliajn kaj ankaŭ min, ĉar el la 
tuta familio mi havas la plej mallongan vivon; mi atingos nur la 
aĝon de dudek ok tagoj, eble oni aldonos ankoraŭ unu tagon; sed la 
diferenco ne estas granda.   Hura!" 
</p>
<p class="p">
     "Ne kriu tiel laŭte," diris la gardostaranto. 
</p>
<p class="p">
     "Ho, mi havas la rajton tion fari!" respondis la viro, "mi estas 
princo Karnavalo, kaj mi vojaĝas sub la nomo Februaro." 
</p>
<p class="p">
     Nun venis la tria; li aspektis kiel enkorpigita malsato, sed 
malgraŭ tio li tenis la kapon tre alte, ĉar li estis parenco de la 
"kvardek kavaliroj", kaj krom tio li estis veterprofeto.   Tio cetere 
ne estas grasa ofico, kaj tial li al ĉiuj laŭdis la fastadon.   Lia 
ornamo konsistis en bukedo da violoj, kiun li portis en la butontruo. 
</p>
<p class="p">
     "Marto, marŝ'!" ekkriis la kvara kaj donis puŝon al sia 
antaŭirinto. "Marto, marŝ'! eniru en la gardistejon, ĉi tie 
troviĝas punĉo, mi ĝin flaras!"   Sed tio tute ne estis vera, li 
volis nur fari al li Aprilan trompon.   Per tio la kvara ulo sin 
enkondukis.   Lia vigla karaktero plaĉis ĉe la unua vido, li tamen 
ne multe faris, li havis tro multe da festoj. "Supren kaj malsupren, 
tio al mi plaĉas!" li diris; "pluvo kaj sunlumo, eliri kaj eniri! 
Mi estas komisario de transloĝiĝoj, mi estas funebra invitisto, mi 
povoscias ankaŭ ridi, ankaŭ plori.   Mi havas someran ŝtofon en 
mia kofro, estus tamen malsaĝe fari uzon de ĝi.   Jen mi estas! 
Por parado mi portas silkajn ŝtrumpojn kaj mufon." 
</p>
<p class="p">
     Nun el la poŝta kaleŝo eliris sinjorino. 
</p>
<p class="p">
     "Fraŭlino Majo!" ŝi diris.   Strange, ŝi portis somerajn 
vestojn kaj samtempe galoŝojn.   Ŝi havis sur si suke-verdan silkan 
jupon, ŝiaj haroj estis ornamitaj per anemonoj kaj samtempe tiel 
forte odoris konvalojn, ke la gardostaranto devis terni. "Dio vin 
benu!"   Per ĉi tiu afabla saluto ŝi sin prezentis.   Ŝi estis 
ĉarma, kaj krom tio ŝi estis kantistino, ne tia, kiajn oni trovas 
en la teatroj, sed kiajn oni trovas en la arbaro; ne sub tendojn, ne, 
en la freŝan verdan arbaron ŝi iris kaj kantis por sia propra 
plezuro.   En sia tualeta kesteto ŝi havis la "Lignogravuroj" de 
Christian Winther, ĉar ili estas kiel la fagarbaro mem, kaj 
"Malgrandaj versaĵo; de Richard", ili estas kiel konvaloj. 
</p>
<p class="p">
     "Nun venas la sinjorino, la juna sinjorino!" oni ekkriis en la 
kaleŝo, kaj tiam venis la sinjorino, juna kaj eleganta, fiera kaj 
bela.   Oni povis tuj vidi, ke ŝi estis naskita por festi la "Sep 
Dormantojn".   Festenon ŝi aranĝis en la plej longa tago, por ke 
oni havu tempon formanĝi ĉiujn diversajn manĝaĵojn.   Ŝi havis 
rimedojn por veturi en propra kaleŝo, tamen ŝi simile al la aliaj 
venis per la poŝto, por montri per tio, ke ŝi ne estas fiera. 
Cetere ŝi ne vojaĝis sola, ŝi estis akompanata de sia pli juna 
frato Julio. 
</p>
<p class="p">
     Li estis sufiĉe korpulenta, portis somerajn vestojn kaj pajlan 
ĉapelon.   Da pakaĵo li havis kun si nur malmulte, ĉar en la 
varmego ĝi estus por li tro laciga.   Li havis ĉe si nur 
banmantelon kaj naĝpantalonojn; tio ne estas tre multe. 
</p>
<p class="p">
     Nun venis patrino, sinjorino Aŭgusto, pogranda fruktistino, 
posedantino de pli ol unu da fiŝujoj, vilaĝanino en granda 
krinolino.   Ŝi estis grasa kaj varmega, ĉie ĉiam ĉeestis kaj mem 
iradis kun la bierbareleto al la homoj sur la vendejon. "Oni devas 
manĝi sian panon en ŝvito de sia vizaĝo," tia estis ŝia devizo. 
"Tio estas skribita en la Biblio, poste oni povas ankoraŭ aranĝi 
arbaran feston kaj doni aŭtunan festenon."   Ŝi estis patrino. 
</p>
<p class="p">
     Nun venis denove viro, pentristo laŭ sia profesio, majstro en 
afero de koloroj, ― tion spertis la arbaro, ĝiaj folioj devis 
ŝanĝi sian koloron, kvankam ne malprofite, se li nur volis. 
Ruĝan, flavan, brunan aspekton baldaŭ ricevis la arbaro.   La 
majstro povosciis fajfi kiel la nigra sturno, li estis lerta 
laboranto, kaj sian bierkruĉon li ĉirkaŭvolvis per brune-verdaj 
volvotrunkoj de lupolo.   Tio ornamis, kaj pri ornamoj li estis 
kompetenta.   Jen li staris kun sia farbujo, kiu estis lia tuta 
vojaĝa pakaĵo. 
</p>
<p class="p">
     Post li venis la bienposedanto; li pensis nur pri la tempo de 
semado, pri plugiloj kaj preparado de kampoj, iomete ankaŭ pri la 
ĉasplezuro.   Li havis kun si hundon kaj pafilon, lia poŝo estis 
plena de nuksoj; oni aŭdis senĉese: klak! klak!   Terure multe da 
pakaĵo li trenis kun si, interalie ankaŭ anglan plugilon.   Lia 
tuta parolado koncernis nur aferojn agrikulturajn; oni tamen ne multe 
povis kompreni kaŭze de konstanta tusado kaj spiregado de lia 
sekvanto; tio estis Novembro, kiu nun elpaŝis. 
</p>
<p class="p">
     Li havis kataron, teruran kataron, tiel ke li prefere povus uzi 
litotukon anstataŭ poŝtukon, kaj tamen li devas helpi al la 
servistinoj, li diris, la malvarmumo jam pasos, kiam li komencos haki 
lignon, kaj tion li volis fari, ĉar li estis profesia lignosegisto. 
La vesperojn li pasigadis en pretigado de glitiloj, ĉar li sciis, ke 
post kelke da semajnoj oni fervore uzos tiun gajan ŝuaĵon. 
</p>
<p class="p">
     Nun la lasta venis la maljuna avineto kun la fajropoto; estis al 
ŝi tre malvarme, sed ŝiaj okuloj brilis kiel du klaraj steloj. 
Ŝi portis florpoton kun malgranda abieto. "Ĝin mi zorge vartados, 
por ke ĝi ĝis la Kristnasko fariĝu granda, atingu de la planko 
ĝis la plafono kaj paradu per brulantaj kandeloj, oritaj pomoj kaj 
nuksoj kaj aliaj ornamoj.   La fajropoto varmigas kiel kahela forno, 
mi prenas el la poŝo la fabellibron kaj voĉlegas al la infanoj, 
tiel ke ĉiuj infanoj en la ĉambro fariĝas silentaj, sed la pupoj 
sur la arbo fariĝas vivantaj kaj la malgranda vaksa anĝelo sur la 
plej supra pinto de la arbo skuas siajn oritajn flugilojn, deflugas 
de la verda supro kaj kisas ĉiujn en la ĉambro, ankaŭ la 
malriĉajn infanojn, kiuj staras ekstere kaj kantas la Kristnaskan 
kanton pri la stelo super Betlehem." 
</p>
<p class="p">
     "La kaleŝo povas nun forveturi," diris la gardostaranto; "la 
tuta dekduo estas jam ĉi tie.   Nun antaŭhaltu alia kaleŝo!" 
</p>
<p class="p">
     "Antaŭe la dekdu eniru!" ordonis la deĵoranta kapitano. "Ĉiun 
fojon nur unu!   La pasporton mi konservos; por ĉiu ĝi valoras por 
la daŭro de unu monato; kiam la monato finiĝos, mi notos sur la 
pasporto, kiel ĝia posedanto kondutis.   Estu tiel bona, sinjoro 
Januaro, volu eniri!" 
</p>
<p class="p">
     Kaj li eniris. 
</p>
<p class="p">
     Kiam la jaro estos pasinta, mi diros al vi, kion la dekdu 
alportis al vi, al mi kaj al ni ĉiuj.   Nun mi tion ne Scias, kaj 
supozeble ili mem tion ne scias, ― ĉar stranga estas la tempo, en 
kiu ni vivas. </p>
<hr>
<div class="footer">
<a href="sterkskarabo.html">Sterkskarabo&nbsp;&gt;&gt;</a>
</div>
</body>
</html>
