<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Neĝulo</h3>
</title>
</head>
<body background="../bld/papero.jpg">
<div class="header">
<span class="header_left"><a href="patro_pravas.html">&lt;&lt;&nbsp;Kion la patro faras, estas ĉiam ĝusta</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Neĝulo</h3>
<p class="first_p">
     "Bongrade krakas en mi, tiel belege malvarme nun estas!" diris 
la neĝulo. "La akra vento efektive povas enblovi al iu vivon!   Kaj 
kien malaperis la ardanto, kiu tiel rigardaĉis min?"   Li pensis pri 
la suno, kiu ĵus subiris. "Li ne palpebrumigos min, mi povoscias 
forte teni miajn pecojn!" 
</p>
<p class="p">
     Du grandaj triangulaj pecoj de tegolo servis al li kiel okuloj. 
Lia buŝo estis peco de malnova rastilo, kaj pro tio ĝi havis 
dentojn. 
</p>
<p class="p">
     Li naskiĝis sub hurakrioj de la knaboj, lin salutis la tintado 
kaj vipkrakado de glitveturiloj. 
</p>
<p class="p">
     La suno subiris, la plenluno leviĝis, ronda kaj granda, klara 
kaj bela en la blua aero. 
</p>
<p class="p">
     "Jen li denove aperas de alia flanko", diris la neĝulo.   Li 
pensis, ke tio estas la suno, kiu denove montriĝis. "Mi dekutimigis 
lin, ke li plu ne ardu sur min kaj ne rigardaĉu min!   Nun li povas 
pendi tie kaj disvastigi tiom da lumo, ke mi povu vidi min mem.   Mi 
nur dezirus scii, kiamaniere oni povas aranĝi por moviĝi de la 
loko.   Mi tiel forte volus forlasi mian lokon!   Se mi povus tion 
fari, mi irus nun malsupren sur la glacion por glitkuri, kiel mi 
vidis, ke la knaboj tion faras.   Sed mi ne povoscias kuri." 
</p>
<p class="p">
     "For, for!" bojis la maljuna ĉenhundo.   Ĝi estis iom raŭka, 
ĝi estis tia depost la tempo, kiam ĝi ĉesis esti ĉambra hundo kaj 
kuŝi sub la forno. "La suno jam instruos al vi kuri!   Tion mi vidis 
en la pasinta jaro ĉe via antaŭulo.   For, for, kaj for ili estas 
ĉiuj!" 
</p>
<p class="p">
     "Mi vin ne komprenas, kamarado!" diris la neĝulo. "Ĉu vi volas 
diri, ke tiu supre instruos al mi kuri?"   Li pensis pri la luno. "Li 
bele forkuris antaŭe, kiam mi lin rigide rigardis, kaj nun li 
alŝteliĝas denove de alia flanko." 
</p>
<p class="p">
     "Vi nenion scias," diris la hundo, "sed vi estas ja nur antaŭ 
tre nelonge kreaĉita!   Tio, kion vi nun vidas, estas la luno, kaj 
tio, kio subiris, estis la suno.   Morgaŭ ĝi venos denove kaj certe 
instruos al vi kuri malsupren en la foskavon.   La vetero baldaŭ 
ŝanĝiĝos, tion mi sentas laŭ la stato de mia maldekstra 
malantaŭa piedo; mi sentas en ĝi doloron.   Ni ricevos ŝanĝon de 
la vetero." 
</p>
<p class="p">
    "Mi lin ne komprenas," diris la neĝulo al si mem, "sed mi 
sentas, ke li aludas al mi pri ia malagrablaĵo.   Tiu, kiu min 
priradiis kaj rigardaĉis kaj kiun li nomas suno, ne estas mia amiko, 
tion diras al mi mia sento." 
</p>
<p class="p">
     "For, for!" bojis la hundo, turnis sin trifoje kaj poste 
kuŝiĝis en sia dometo por dormi. 
</p>
<p class="p">
     Efektive la vetero ŝanĝiĝis.   Densa kaj malseka nebulo 
kuŝiĝis matene sur la tuta ĉirkaŭaĵo.   Mallonge antaŭ la 
leviĝo de la suno komenciĝis malgranda blovado.   La vento estis 
glacia, la frosto tremigis, sed kia belega vido prezentiĝis, kiam 
leviĝis la suno!   Ĉiuj arboj kaj arbetaĵoj staris kovritaj de 
prujno.   La regiono similis al tuta arbaro da blankaj koraloj. 
Estis tiel, kvazaŭ ĉiuj branĉoj estas kovritaj de blindige blankaj 
floraĵoj.   La senfine multaj kaj delikataj disbranĉiĝoj, kiujn 
oni en la somero ne povas vidi pro la multo da folioj, nun 
prezentiĝis tute klare, tiel blindige blanke, kvazaŭ blanka brilo 
fluis el ĉiu aparta branĉo.   La betulo moviĝadis en la vento, 
estis en ĝi vivo, kiel en la arboj en somera tempo.   Estis mirinde 
bele!   Kiam la suno lumis, ha, kiel la tutaĵo brilis kvazaŭ ĝi 
estus pudrita per diamanta polvo, kaj sur la neĝa kovro brilis 
grandaj diamantoj.   Aŭ oni ankaŭ povus pensi, ke brulas sennombra 
kvanto da malgrandaj lumetoj, ankoraŭ pli blankaj ol la blanka 
neĝo. 
</p>
<p class="p">
     "Estas mirinde belege," diris unu juna knabino, kiu kun juna 
viro eliris en la ĝardenon kaj haltis ĝuste apud la neĝulo, 
rigardante de tie la brilantajn arbojn. "Pli belan vidaĵon oni eĉ 
en somero ne havas!" ŝi diris, kaj ŝiaj okuloj radiis. 
</p>
<p class="p">
     "Kaj tian ulon kiel ĉi tiu oni tiam eĉ tute ne havas," 
respondis la juna viro, montrante la neĝulon. "Li estas bonega!" 
</p>
<p class="p">
     La juna knabino ridetis, kapsalutis la neĝulon kaj dancetante 
ekiris kun sia amiko trans la kraketantan neĝon. 
</p>
<p class="p">
     "Kiuj estis tiuj du personoj?" demandis la neĝulo la 
ĉenhundon. "Vi estas pli aĝa sur la korto ol mi, ĉu vi ilin 
konas?" 
</p>
<p class="p">
     "Kompreneble!" diris la hundo. "Ŝi min ja karesis, kaj li ofte 
donis al mi oston; ilin mi ne mordas." 
</p>
<p class="p">
     "Sed kion ili ĉi tie prezentas?" demandis la neĝulo. 
</p>
<p class="p">
     "Ili estas gefianĉoj!" respondis la hundo. "Ili volas kune 
loĝi en unu budo kaj primordeti ostojn.   For, for!" 
</p>
<p class="p">
     "Ĉu ili ambaŭ havas tian saman valoron kiel vi kaj mi?" 
demandis la neĝulo. 
</p>
<p class="p">
     "Ili apartenas ja al sinjoraro," respondis la hundo. "Oni 
efektive scias tre malmulte, se oni nur hieraŭ naskiĝis, tion mi 
vidas ĉe vi!   Mi estas maljuna kaj posedas sciojn, mi konas ĉiujn 
ĉi tie sur la korto.   Kaj estis iam tempo, kiam mi ne staradis ĉi 
tie en la malvarmo kaj alligita al ĉeno.   For, for!" 
</p>
<p class="p">
     "La malvarmo estas bonega," diris la neĝulo. "Rakontu, rakontu! 
Sed ne kraktintu tiel per via ĉeno, ĉar tiam tuj io kraketas en 
mi." 
</p>
<p class="p">
     "For, for!" bojis la hundo. "Mi estis hundeto, malgranda kaj 
beleta, kiel oni diris.   Tiam mi kuŝadis interne en la palaco sur 
velura seĝo, mi kuŝadis sur la genuoj de la plej altaj gesinjoroj. 
Oni min kisadis sur la buŝo, kaj oni viŝadis al mi la piedojn per 
brodita poŝtuko.   Oni min nomadis "Plejbeleta", "Belpiedulo".   Sed 
poste mi fariĝis tro granda por ili, kaj tial ili fordonis min al la 
mastrumistino.   Mi ekloĝis en la kelloĝejo; de la loko, kie vi 
staras, vi povas rekte enrigardi tien.   Vi povas enrigardi en la 
ĉambreton, en kiu mi estis sinjoro, ĉar tio mi estis ĉe la 
mastrumistino.   Kvankam tio estis malpli grava loko ol supre, ĉi 
tie tamen estis pli agrable.   Mi ne estis tiel premata kaj ĉien 
trenata de la infanoj kiel supre.   Mi havis tiel same bonan 
manĝaĵon kiel antaŭe kaj en multe pli granda kvanto.   Mi havis 
mian propran kusenon, kaj krom tio tie troviĝis forno, kio, precipe 
en tia tempo kiel nun, estas la plej bela objekto en la mondo!   Mi 
rampadis tute sub ĝin, tiel ke mi tute malaperadis.   Ho, pri tiu 
forno mi sonĝadas ankoraŭ nun!   For, for!" 
</p>
<p class="p">
     "Ĉu forno tiel bele aspektas?" demandis la neĝulo. "Ĉu ĝi 
estas simila al mi?" 
</p>
<p class="p">
     "Ĝi estas ĝuste la malo de vi!   Ĝi estas karbe nigra kaj 
havas longan kolon kun latuna tamburo.   Ĝi manĝegas brullignon 
tiel, ke la fajro ŝprucas el ĝia buŝo.   Oni devas sin teni flanke 
de ĝi, super ĝi aŭ sub ĝi; tiam ĝi disvastigas senfine agrablan 
varmon.   De tiu loko, kie vi staras, vi povas ĝin vidi tra la 
fenestro." 
</p>
<p class="p">
     La neĝulo enrigardis kaj efektive ekvidis nigran poluritan 
objekton kun latuna tamburo.   La fajro lumis antaŭen sur la 
plankon.   Al la neĝulo fariĝis tre strange en la animo.   Li havis 
senton, pri kiu li mem ne povis doni al si klarigon.   Li eksentis 
ion, kion li ne konis, sed kion konas ĉiuj homoj, se ili ne estas 
neĝuloj. 
</p>
<p class="p">
     "Kaj kial vi ĝin forlasis?" demandis la neĝulo.   Lia sento 
diris al li, ke tio kredeble estis bela virina estaĵo. "Kiel vi 
povis forlasi tian lokon?" 
</p>
<p class="p">
     "Oni min devigis tion fari," diris la hundo. "Ili min elĵetis 
kaj alligis min al la ĉeno.   Mi mordis en la piedo la plej junan 
sinjoridon, ĉar li forpuŝis de mi la oston, kiun mi mordetis; mi 
havis la rajton fari venĝon.   Sed ili koleris min pro tio, kaj de 
tiu tempo mi devis kuŝi ĉi tie sur ĉeno kaj mi perdis mian klaran 
voĉon.   Aŭskultu, kiel raŭka mi estas.   For, for!   Tio estis la 
fino de la kanto!" 
</p>
<p class="p">
     La neĝulo plu ne aŭskultis; li rigardis senĉese en la kelan 
loĝejon de la mastrumistino, rigardis en la ĉambron, en kiu staris 
la forno sur siaj kvar feraj piedoj kaj montriĝis en sia tuta 
grandeco, kiu ne estis malpli ol la grandeco de la neĝulo. 
</p>
<p class="p">
     "Mi sentas en mi tian strangan kraketadon!" li diris. "Ĉu mi 
neniam povas tien veni?   Tio estas senkulpa deziro, kaj niaj 
senkulpaj deziroj devus ja plenumiĝi.   Tio estas mia plej granda 
deziro, mia sola deziro, kaj estus preskaŭ maljuste, se ĝi ne 
plenumiĝus.   Mi devas eniri, mi devas apogi min al ĝi, eĉ se mi 
devus rompi la fenestron!" 
</p>
<p class="p">
     "Tien vi neniam envenos!" diris la hundo; "kaj se vi efektive 
venus al la forno, tiam vi estus for, for!" 
</p>
<p class="p">
     "Mi jam nun estas preskaŭ for," diris la neĝulo. "Mi pensas, 
ke mi rompiĝas." 
</p>
<p class="p">
     La tutan tagon tiel staris la neĝulo kaj rigardis tra la 
fenestro.   En la krepusko la ĉambro fariĝis ankoraŭ pli alloga. 
El la forno iris tia milda lumo, kiun nek la suno nek la luno povas 
doni, kiel povas lumi nur la forno, se io en ĝi troviĝas.   Kiam la 
pordo malfermiĝadis, la flamo elŝoviĝadis, tia estis ĝia kutimo. 
La blanka vizaĝo de la neĝulo tiam kovriĝadis per flamkolora 
ruĝo, kaj ankaŭ lia brusto lumadis per ruĝeta brilo. 
</p>
<p class="p">
     "Mi ne eltenos," li diris. "Kiel bele ĝi aspektas, kiam ĝi 
elŝovas la langon!" 
</p>
<p class="p">
     La nokto estis tre longa, sed al la neĝulo ĝi ne ŝajnis tia. 
Li staris enprofundiĝinte en dolĉaj pensoj, kaj li frostiĝis tiel, 
ke li kraketis. 
</p>
<p class="p">
     Frue matene la fenestroj de la kelo estis glacikovritaj; ili 
havis sur si la plej belajn glaciajn florojn, kiajn nur povas deziri 
neĝulo, sed ili nevidebligis la fornon.   La fenestraj vitroj ne 
volis degeli, li ne povis vidi sian amatinon. Kraketadis, knaradis, 
estis tia frosta vetero, pri kiu neĝulo devas ĝoji, sed li ne 
ĝojis.   Li povus senti sin feliĉa, sed li ne estis feliĉa, li 
havis fornodoloron. 
</p>
<p class="p">
     "Tio estas malbona malsano por neĝulo," diris la hundo; "Mi 
ankaŭ iam havis tiun malsanon, sed mi ĝin eltenis.   For, for! 
Nun la vetero baldaŭ ŝanĝiĝos." 
</p>
<p class="p">
     Kaj efektive la vetero ŝanĝiĝis, fariĝis vetero degela. 
</p>
<p class="p">
     La degelado fariĝis pli granda, la neĝulo fariĝis pli 
maldika.   Li nenion diris, li ne plendis, kaj tio estas malbona 
antaŭsigno. 
</p>
<p class="p">
     Unu matenon li disfalis.   Tie, kie li estis starinta, oni vidis 
ion similan al balaila bastono.   Ĉirkaŭ ĉi tiu objekto, kiu devis 
lin teni sur si, la knaboj estis aranĝintaj lin. 
</p>
<p class="p">
     "Nun mi povas kompreni lian sopiradon!" diris la hundo. "La 
neĝulo havis en la korpo fornan skrapilon; ĝi estis tio, kio 
moviĝadis en li.   Nun ĉio pasis por li.   For, for!" 
</p>
<p class="p">
     Kaj baldaŭ ankaŭ la vintro pasis. 
</p>
<p class="p">
     "For, for!" bojis la hundo; sed la malgrandaj knabinoj kantis 
sur la korto:</p> 
<center class="lg">
          <span class="l">„Elkresku floroj, ĉarmaj, belaj!</span>
<br> 
          <span class="l">Fariĝu kampoj verde helaj!</span>
<br> 
          <span class="l">Birdetoj venu, jam varmiĝas,</span>
<br> 
          <span class="l">La vintro tute jam finiĝas.</span>
<br> 
          <span class="l">Ku-ku, kvi-vi! ku-ku, kvi-vi!</span>
<br>
          <span class="l">Rapide venu sun' al ni!“</span>
<br> 
</center>
<p class="p">     Nun neniu plu pensas pri la neĝulo. </p>
<hr>
<div class="footer">
</div>
</body>
</html>
