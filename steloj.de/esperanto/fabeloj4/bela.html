<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">„Bela“</h3>
</title>
</head>
<body background="../bld/papero.jpg">
<div class="header">
<span class="header_left"><a href="kokoj.html">&lt;&lt;&nbsp;Korta koko kaj ventkoko</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">„Bela“</h3>
<p class="first_p">
     La skulptiston Alfredon vi certe konas?   Ni ĉiuj lin konas: li 
ricevis la oran medalon pro arto kaj sciencoj, li vojaĝis Italujon 
kaj venis returne.   Tiam li estis juna, jes, li eĉ nun estas 
ankoraŭ juna, tamen ĉiuokaze sep-ok jarojn pli aĝa ol tiam. 
</p>
<p class="p">
     Li revenis hejmen kaj vizitis ankaŭ siajn parencojn en unu el 
la malgrandaj urboj de Zelando; la tuta urbo sciis pri la fremdulo, 
sciis, kiu li estas.   Por lia honoro unu el la plej riĉaj familioj 
aranĝis grandan gastakcepton; ĉiu, kiu estis io aŭ havis ion, 
estis invitita; tio estis grava okazantaĵo, la urbo sciis pri tio, 
kvankam oni ne anoncis ĝin per publika tamburado.   Metiistaj 
helpantoj kaj infanoj de homoj malgravstataj, eĉ kelkaj el iliaj 
gepatroj, staris ekstere kaj rigardis la mallevitajn prilumita;n 
fenestrajn kurtenojn.   La nokta gardisto povis imagi al si, ke li 
akceptas gastojn, tiom multe da homoj staris apud li sur la strato. 
Ĉie regis gajeco kaj bona humoro, kaj interne en la domo efektive 
troviĝis la korpiĝinta gajeco kaj bona humoro, sinjoro Alfredo, la 
skulptisto. 
</p>
<p class="p">
     Li parolis, li rakontis, kaj ĉiuj aŭskultis liajn vortojn kun 
ĝojo, eĉ kun religia atento, precipe unu nejuna vidvino de 
oficisto.   Por ĉio, kion diris sinjoro Alfredo, ŝi estis kvazaŭ 
neskribuzita griza papero, kiu ĉion diritan tuj ensorbis kaj petis 
pri pluaĵo, senfine impresebla, nekredeble senscia, virina Caspar 
Hauser. 
</p>
<p class="p">
     "Romon mi volus vidi!" ŝi diris, "ĝi certe estas ĉarma urbo 
kun ĉiuj fremduloj, kiuj tien venas.   Priskribu al ni iom Romon! 
Kiel ĝi aspektas, kiam oni eniras en ĝin tra la pordego?" 
</p>
<p class="p">
     "Tio ne estas facile priskribebla," respondis la juna 
skulptisto. "Oni venas sur grandan placon; meze de ĝi staras 
obelisko, kiu havas la aĝon de pli-malpli kvar mil jaroj." 
</p>
<p class="p">
     "Orgenisto!" ekkriis la virino, kiu neniam antaŭe aŭdis la 
vorton obelisko.   Kelkaj gastoj ne povis deteni sin de rideto, 
ankaŭ ĉirkaŭ la buŝo de la skulptisto aperis io simila al rideto, 
kio tamen rapide cedis al esprimo de sincera mirego, kiam tute apude 
de la virino li rimarkis paron da grandaj marbluaj okuloj; ili 
apartenis al la filino de la parolantino, kaj se oni havas tian 
filinon, oni ne povas esti malsaĝa.   La patrino estis senhalta 
fonto de demandoj, la filino estis la bela najado de tiu fonto, kiu 
nedisigeble apartenis al ĝi.   Kiel bela ŝi estis!   Ŝi estis 
objekto de pririgardado por skulptisto, sed ne estaĵo por 
interparolado, kaj ŝi efektive parolis nenion, aŭ almenaŭ tre 
malmulte. 
</p>
<p class="p">
     "Ĉu la papo havas grandan familion?" demandis la virino. 
</p>
<p class="p">
     Kaj la juna homo respondis tiel, kvazaŭ la demando estus 
starigita pli ĝuste: "Ne, li ne estas el granda familio!" 
</p>
<p class="p">
     "Ne pri tio mi pensas!" diris la virino. "Mi pensas, ĉu li 
havas edzinon kaj infanojn?" 
</p>
<p class="p">
     "Al la papo ne estas permesite edziĝi," li respondis. 
</p>
<p class="p">
     "Tio ne plaĉas al mi!" diris la virino. 
</p>
<p class="p">
     Certe ŝi povus demandi kaj paroli pli saĝe, sed se ŝi tiel 
demandus kaj parolus, ĉu tiam la filino apogus sin al ŝia ŝultro 
kaj rigardus ŝin kun tiu preskaŭ kortuŝanta rideto? 
</p>
<p class="p">
     Kaj sinjoro Alfredo parolis, parolis pri la kolorriĉeco de 
Italujo, pri la bluetaj montoj, pri la blua Mediteranea maro, pri la 
blua sudo, kiu prezentas tian belecon, kian oni en la nordo trovas en 
pli alta grado nur en la bluaj okuloj de la norda virino.   Tio estis 
dirita kun aludo, sed ĝuste ŝi, kiu devis tion kompreni, ne montris 
per io, ke ŝi tion komprenis, kaj tio ankaŭ estis ja bela. 
</p>
<p class="p">
     "Italujo!" ĝemis kelkaj. "Vojaĝi!" ĝemis aliaj. "Bele! 
Belege!" 
</p>
<p class="p">
     "Jes, se mi nun gajnos la grandan loton," diris la vidvino, 
"tiam ni vojaĝos, mi kaj mia filino.   Vi, sinjoro Alfredo, devas 
esti nia gvidanto.   Ni veturos ĉiuj tri kaj ankaŭ kelke da aliaj 
bonaj amikoj kun ni!"   Kaj ĉe tiuj vortoj ŝi gaje faris kapsaluton 
al ĉiuj.   Ĉiu povis pensi, ke li estas la veturonto. "En Italujon 
ni veturos, sed ni ne vizitos tiajn lokojn, kie ekzistas rabistoj; ni 
restos trankvile en Romo kaj sur la grandaj vojoj, kie oni estas en 
sendanĝereco." 
</p>
<p class="p">
     La filino eligis nefortan ĝemon.   Kiom multe povas enhavi en 
si unu ĝemo, aŭ kiom multe povas esti atribuate al ĝi!   La juna 
viro multe atribuis al ĝi.   La du bluaj okuloj, kiuj en tiu vespero 
radiis al li, kaŝis en si trezorojn, trezorojn de la spirito kaj de 
la koro, riĉajn kiel ĉiuj belegaĵoj de Romo; kaj kiam li forlasis 
la societon, li estis enamiĝinta, enamiĝinta je la fraŭlino. 
</p>
<p class="p">
     La domo de la vidvino el ĉiuj domoj fariĝis la sola, kiun la 
skulptisto, sinjoro Alfredo, vizitadis.   Oni komprenis, ke tio ne 
povas estis farata pro la patrino, kvankam parolis nur li kaj ŝi; 
nur la filino povis esti la magneto, kiu lin altiris.   Oni ŝin 
nomis Kala, tamen ŝia vera nomo estis Karen Malene, ambaŭ nomoj 
kuntiriĝis en la formon Kala.   Ŝi estas bela, sed iom dormema, 
diris tiu aŭ alia; matene ŝi volonte restadis pli longe en la lito. 
</p>
<p class="p">
     "Al tio ŝi alkutimiĝis detempe de sia infaneco!" diris la 
patrino; "ŝi ĉiam estis juna Venero, kaj tiaj laciĝas ja tiel 
facile.   Ŝi kuŝas iom longe, sed de tio ŝi havas siajn klarajn 
okulojn." 
</p>
<p class="p">
     Kia potenco kuŝis en tiuj klaraj okuloj, en tiuj marbluaj 
akvospeguloj, en tiu kvieta akvo kun la profunda fundo!   Tion sentis 
la juna homo, li sidis fiksite sur la profunda fundo.   Li paroladis 
kaj rakontadis, kaj la patrino demandadis ĉiam tiel same vigle, 
senĝene kaj naive kiel ĉe la unua renkontiĝo. 
</p>
<p class="p">
     Estis plezuro aŭdi kiel sinjoro Alfredo rakontas.   Li rakontis 
pri Neapolo, pri siaj leviĝoj sur Vezuvion, kaj ĉe tio li montris 
al ili per akvarelaj pentraĵoj kelkajn ĝiajn erupciojn.   La 
vidvino neniam antaŭe ion aŭdis pri tio aŭ vidis. 
</p>
<p class="p">
     "La ĉielo nin gardu!" ŝi ekkriis, "tio estas ja fajrokraĉa 
monto!   Ĉu neniu povas suferi de tio?" 
</p>
<p class="p">
     "Tutaj urboj jam pereis!" li respondis, "Pompejo kaj Herkulano!" 
</p>
<p class="p">
     "Ha, la malfeliĉaj homoj!   Kaj ĉion ĉi tion vi mem vidis?" 
</p>
<p class="p">
     "Ne, neniun el la erupcioj, kiujn mi ĉi tie havas sur la 
bildoj; sed per unu el miaj propraj pentraĵoj mi montros al vi, kian 
erupcion mi mem vidis." 
</p>
<p class="p">
     Li prenis skizon, kiun li estis farinta per krajono, kaj la 
patrino, kiu sidis ankoraŭ tute emociita de la vido de la belkoloraj 
bildoj, rigardis la palan krajonan skizon kaj ekkriis tute 
surprizita: 
</p>
<p class="p">
     "Vi vidis, kiel ĝi kraĉis blankan fajron!" 
</p>
<p class="p">
     Por mallonga momento malaperis la estimo de sinjoro Alfredo 
koncerne la patrinon, sed ĉe la brilo, kiun ĉirkaŭ si disvastigis 
Kala, li baldaŭ komprenis, ke ŝia patrino ne komprenas pentraĵojn, 
tio estis ĉio, sed ŝi havis la plej bonan, la plej belan, ŝi havis 
Kalan. 
</p>
<p class="p">
     Kaj Alfredo fianĉiĝis kun Kala, tio fariĝis tute nature, kaj 
pri la fianĉiĝo estis anoncite en la urbaj gazetoj.   La patrino 
mendis por si tridek ekzemplerojn, por eltranĉi la koncernan pecon 
kaj en leteroj sendi al amikoj kaj konatoj.   La gefianĉoj estis 
feliĉaj, kaj la bopatrino ankaŭ, ŝi kvazaŭ samfamiliiĝis kun 
Thorwaldsen, ŝi diris: 
</p>
<p class="p">
     "Vi estas ja lia daŭrigo!" 
</p>
<p class="p">
     Al Alfredo ŝajnis, ke ŝi diris ion spritan.   Kala nenion 
diris, sed ŝiaj okuloj lumis, rideto ludis ĉirkaŭ ŝia buŝo, ĉiu 
el ŝiaj movoj estis bela; kaj ŝi estis bela, tion ni ne povas tro 
sufiĉe diri. 
</p>
<p class="p">
     Alfredo skulptis la bustojn de Kala kaj de la bopatrino.   Ili 
sidis antaŭ li kaj vidis, kiel li per la fingroj glatigas kaj formas 
la molan argilon. 
</p>
<p class="p">
     "Tio estas nia kulpo," diris la bopatrino, "ke vi mem faras ĉi 
tiun simplan laboron kaj ne lasas ĝin knedaĉi per iu el viaj 
helpistoj!" 
</p>
<p class="p">
     "Kontraŭe, estas tre necese, ke mi mem pretigu per argilo la 
modelon!" li respondis. 
</p>
<p class="p">
     "Ho, vi estas ĉiam eksterordinare galanta!", diris la patrino, 
kaj Kala silente premis al li la manon, kiam la laboro estis finita. 
</p>
<p class="p">
     Li disvolvis antaŭ ili ambaŭ la belecon de la naturo en la 
kreitaĵo, kiel la vivantaĵo staras super la mortintaĵo, la 
kreskaĵo super la ŝtono, la besto super la kreskaĵo, la homo super 
la besto; kiel la spirito kaj beleco elmontriĝas per la formo, kaj 
kiel la skulptisto per la elmontrado donas al la teraj figuroj la 
plej grandan belecon. 
</p>
<p class="p">
     Kala sidis silente, dum liaj elparolitaj pensoj forte ŝin 
ekscitis, sed la bopatrino diris: 
</p>
<p class="p">
     "Estas malfacile sekvi viajn pensojn, sed iom post iom mi tamen 
ilin klarigas al mi, kaj se ili en mia kapo eĉ zumas en granda 
konfuzo, mi ilin tamen tenas firme." 
</p>
<p class="p">
     Kaj lin tenis firme la beleco, ĝi lin plenigis, ekposedis lin 
kaj regis super li.   La beleco lumis el la tuta figuro de Kala, 
lumis el ŝia rigardo, el la anguloj de ŝia buŝo, eĉ el ĉiuj 
movoj de ŝiaj fingroj.   Tion Alfredo eldiris, kaj li, skulptisto, 
estis kompetenta pri tio, li parolis nur pri ŝi, pensis nur pri ŝi, 
ili ambaŭ kunfandiĝis, kaj tial ankaŭ ŝi parolis multe, ĉar li 
parolis tre multe. 
</p>
<p class="p">
     Tio estis en la tempo de la fianĉeco; nun venis la edziĝa 
festo kun fianĉamikinoj kaj edziĝaj donacoj, kaj la edziĝa parolo 
estis eldirita. 
</p>
<p class="p">
     La bopatrino starigis en la edziĝofesta salono sur la supra 
fino de la tablo la buston de Thorwaldsen, laŭ ŝia ideo li ankaŭ 
devis esti gasto.   Oni kantis kantojn, oni eldiris toastojn, tio 
estis gaja edziĝofesto, bela paro! "Pigmaliono ricevis sian 
Galateon", estis dirite en unu el la kantoj. "Jen denove io 
mitologia!" diris la bopatrino. 
</p>
<p class="p">
     La sekvantan tagon la juna paro forveturis Kopenhagon, por tie 
enloĝiĝi; la bopatrino ilin akompanis, por, kiel ŝi diris, preni 
sur sin la maldelikataĵon, tio estas por konduki la mastrumaĵon. 
Kala estis sidonta sub vitra kloŝo!   Ĉio estis nova, brilpura kaj 
bela!   Tiel ili sidis ĉiuj tri kune, kaj Alfredo sidis, kiel diras 
la proverbo, kiel episkopo en anserejo. 
</p>
<p class="p">
     La sorĉo de la formo lin senprudentigis, li rigardis la ŝelon 
kaj ne la kernon, kaj tio estas malfeliĉo, granda malfeliĉo en la 
edzeco.   Kiam la ŝelo aerdifektiĝas kaj la ekstera falsbrilaĵo 
desolviĝas, tiam oni pentas pri sia nesingarda elekto.   En granda 
societo estas tre malagrable rimarki, ke la vesto malordiĝis kaj 
prezentas malkonvenaĵon, sed ankoraŭ multe pli malagrable estas 
rimarki en granda societo, ke la edzino kaj bopatrino per 
malinteligenta babilado elvokas mokadon de aliaj, kaj ne povi havi 
fidon al si mem, ke oni kovros ĉiufoje la malsaĝaĵon per sprita 
enmiksiĝo. 
</p>
<p class="p">
     Ofte la junaj geedzoj sidis mano en mano, kaj li parolis, kaj 
ŝi de tempo al tempo ankaŭ enĵetis vorteton, ĉiam la saman 
melodion, ĉiam la samajn du-tri tonojn.   Spirita venteto leviĝadis 
nur tiam, kiam aperis Sofio, unu el ŝiaj amikinoj. 
</p>
<p class="p">
     Sofio estis tute ne bela, tamen sen okulincitantaj 
malbonpunktoj.   Estas vero, ke laŭ la aserto de Kala ŝi estis iom 
kurba, sed certe tio ne estis pli falanta en la okulojn, ol kiom 
povas rimarki nur intimaj amikinoj.   Ŝi estis tre prudenta knabino, 
tamen absolute ne venis al ŝi en la kapon, ke ŝi povas ĉi tie 
fariĝi danĝera.   Ŝi alportadis refreŝigan aermoviĝon sub la 
vitran kloŝon, kaj freŝa aero estis necesa, tion ili ĉiuj sentis. 
Oni devis iom aerumi ĉe ili, kaj tial ili entreprenis vojaĝon, por 
aerumiĝi.   La bopatrino kaj la juna paro ekvojaĝis Italujon. 
</p>
<p class="p">
</p>
<p class="p">
     "Dankon kaj laŭdon al Dio, ke ni denove estas inter niaj 
propraj muroj!", diris la patrino kaj la filino, kiam ili en la 
sekvanta jaro revenis kun Alfredo. 
</p>
<p class="p">
     "Vere ne estas plezuro vojaĝi!", diris la bopatrino; "en 
efektiveco tio estas enuiga!   Pardonu, ke mi tion diras.   Mi enuis, 
malgraŭ ke mi havis apud mi miajn infanojn; kaj kiel multekosta, 
kiel terure multekosta estas la vojaĝado!   Ĉiuj tiuj galerioj, 
kiujn oni devas viziti, ĉiuj rimarkindaĵoj, je kiuj oni devas 
plenforme fari ĉasadon!   Alie oni ja ne povus doni informojn, kiam 
oni revenas hejmen kaj estas demandata!   Kaj fine oni devas ankoraŭ 
aŭdi, ke ĝuste tio estas la plej bela, kion oni forgesis rigardi. 
Post pli longa tempo tiuj eternaj Madonoj sufiĉege tedis al mi; oni 
fariĝis mem kvazaŭ Madono." 
</p>
<p class="p">
     "Kaj la manĝaĵo, kiun oni al vi donas!" aldonis Kala. 
</p>
<p class="p">
     "Oni ne ricevas eĉ bonordan viandan supon!", diris la patrino. 
"Ilia kuirarto ne staras tre alte!" 
</p>
<p class="p">
    Kala estis lacigita de la vojaĝo kaj restis, kio estis la plej 
malbona, daŭre suferetanta.   Tiam Sofio enloĝiĝis en ilia domo 
kaj alportadis utilon. 
</p>
<p class="p">
     Oni devas konfesi, opiniis la patrino, ke Sofio estas kompetenta 
kiel en la mastrumado, tiel ankaŭ en la artoj.   Krom tio ŝi estis 
tre estiminda, fidela kaj fidinda.   Tion si pruvis, kiam Kala 
malsaniĝis kaj ĉiam pli perdis la sanon. 
</p>
<p class="p">
     Kie la ŝelo estas ĉio, tie la ŝelo devas teni sin forte, alie 
ĉio pereas.   Kaj la ŝelo pereis, ― Kala mortis. 
</p>
<p class="p">
     "Ŝi estis bela!", diris la patrino, "ŝi vere estis io tute 
alia ol la antikvaĵoj, kiuj estas tiel palaj kaj senkoloriĝintaj! 
Kala estis freŝa kaj ne tuŝita de la dento de la tempo, kaj tia 
devas esti belulino!" 
</p>
<p class="p">
     Alfredo ploris kaj la patrino ploris, kaj ambaŭ portis nigrajn 
vestojn.   Por la patrino la nigra koloro estis tre bone alaspekta, 
kaj ŝi plej longe vestis sin nigre, funebris plej longe kaj 
malĝojis ankoraŭ pri tio, ke Alfredo denove edziĝis kaj prenis 
Sofion, kiu tute ne havis belan eksteraĵon 
</p>
<p class="p">
     "Li amas ekstremojn!" diris la bopatrino, "li iris de la plej 
bela al la plej malbela!   Li povis forgesi sian unuan edzinon.   La 
viroj ne havas konstantecon! mia edzo estis alia; li eĉ mortis 
antaŭ mi." 
</p>
<p class="p">
     "Pigmaliono ricevis sian Galateon!", diris Alfredo; "jes, tiel 
estis dirite en la edziĝofesta kanto.   Mi efektive enamiĝis je la 
bela statuo, kiu ricevis vivon en miaj brakoj.   Sed la parencan 
animon, kiun sendas al ni la ĉielo, unu el Liaj anĝeloj, kiu povas 
senti kun ni, pensi kun ni, levi nin, kiam ni estas fleksitaj 
malsupren, ― tiun mi nur nun trovis kaj akiris.   Vi venis, Sofio, 
ne en beleco de formoj, ne en brilo de radioj, ― sed ĉiam ankoraŭ 
pli bela, ol estas necese!   La ĉefaĵo estas kaj restas ĉefaĵo! 
Vi venis kaj instruis al la skulptisto, ke lia verko estas nur 
argilo, nur polvo, nur el argilo farita ŝelo de tiu kerno, kiun ni 
devas serĉi.   Malfeliĉa, malfeliĉa Kala!   Nia surtera vivo estas 
kiel vojaĝa vivo.   Supre, kie oni aliĝas al si en reciproka 
simpatio, ni estis unu por la alia eble duone fremdaj." 
</p>
<p class="p">
     "Tio ne estis amohava juĝo," diris Sofio, "tio ne estis 
kristana!   Supre, kie oni ne svatiĝas, sed kie la animoj, kiel vi 
diras, aliĝas al si en reciproka simpatio, supre, kie ĉio bela 
disvolviĝas kaj altiĝas, ŝia animo eble eksonos per tiel plena 
forto, ke ĝi supersonos la mian, kaj vi ― vi tiam denove, kiel en 
via unua amo, ekkrios la vortojn: bela, bela!"</p> 
<hr>
<div class="footer">
<a href="dunoj.html">Historio el la dunoj&nbsp;&gt;&gt;</a>
</div>
</body>
</html>
