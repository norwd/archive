<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Historio el la dunoj</h3>
</title>
</head>
<body background="../bld/papero.jpg">
<div class="header">
<span class="header_left"><a href="bela.html">&lt;&lt;&nbsp;„Bela“</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Historio el la dunoj</h3>
<p class="first_p">
     Ĝi estas historio el la Jutlandaj dunoj, sed ĝi komenciĝas ne 
tie, ne, tre malproksime, en la sudo, en Hispanujo.   La maro estas 
granda veturvojo inter la landoj.   Transportu vin en via imago tien, 
Hispanujon!   Tie estas varme, tie estas bele; tie disvolviĝas la 
fajroruĝaj granataj floraĵoj inter la mallumaj laŭraj arboj.   De 
la montoj blovetas refreŝiga vento al la oranĝĝardenoj kaj al la 
belegaj Maŭraj haloj kun la oraj kupoloj kaj pentritaj muroj.   Tra 
la stratoj marŝas infanoj en procesio kun kandeloj kaj flirtantaj 
standardoj, kaj super ili alte kaj klare etendiĝas la ĉielo kun 
brilantaj steloj.   Sonas kantoj kaj kastanjetoj, junuloj kaj 
knabinoj svingiĝas en danco sub la florantaj akacioj, dum la 
almozulo sidas sur la ĉirka^uhakita marmora ŝtono, refreŝigas sin 
per sukplena akvomelono kaj forrevas sian vivon.   La tutaĵo estas 
kiel bela revo; ho, se oni povus sin tute fordoni al ĝi!   Sed tiel 
agis du junaj freŝe edzigitaj hometoj, kaj al ili ankaŭ estis riĉe 
donacitaj ĉiuj bonoj de la tero: sano, bona humoro, riĉeco kaj 
honoro. 
</p>
<p class="p">
     "Ni estas tiel feliĉaj, kiel iu nur povas esti!" ili diris kun 
plena kora konvinko.   Sed ili povus leviĝi al ankoraŭ pli alta 
grado de feliĉo, tio fariĝus, se Dio donacus al ili filon, kiu 
similus al ili korpe kaj anime. 
</p>
<p class="p">
     La feliĉa infano estus salutita kun plej granda ĝojo, trovus 
plej dorloteman amon kaj vartadon, la tutan feliĉon, kiun povas 
havigi riĉeco kaj grandinflua parencaro. 
</p>
<p class="p">
     Kiel festo pasadis al ili la tagoj. 
</p>
<p class="p">
     "La vivo estas favorkora donaco de la amo, preskaŭ neimageble 
granda!" diris la edzino, "kaj ĉi tiu abundo de feliĉo ankoraŭ 
pligrandiĝas, kiel oni diras, en la alia vivo, kaj tiel plue en 
eterneco!   Mi ne povas ampleksi tiun penson." 
</p>
<p class="p">
     "Kaj ĝi certe estas tromemfido de la homoj!" diris la edzo. "En 
efektiveco tio estas terura fiereco, kredi, ke oni vivos eterne, ke 
oni fariĝos kiel Dio!   Tio estis ja ankaŭ la vortoj de la 
serpento, kaj ĝi estis la spirito de la mensogo." 
</p>
<p class="p">
     "Vi ne dubas ja pri transmorta vivo?" demandis la juna edzino, 
kaj ŝi sentis, kvazaŭ la unuan fojon trairas ombro la sunan regnon 
de ŝiaj pensoj. 
</p>
<p class="p">
     "La kredo tion promesas, la pastroj tion asertas!" respondis la 
juna viro; "sed ĝuste en mia tuta feliĉo mi sentas kaj komprenas, 
ke postuli alian vivon post ĉi tiu, daŭrigatan feliĉon, estas 
fiereco, penso de aroganteco.   Ĉu jam en nia surtera ekzistado ne 
estas donite al ni tiom multe, ke ni povas kaj devas esti kontentaj?" 
</p>
<p class="p">
     "Jes, al ni tio estas donita," diris la juna edzino, "sed al 
kiom multaj miloj da homoj ĉi tiu vivo fariĝis malfacila elprovado, 
kiom multe da homoj estas ĵetitaj en ĉi tiun mondon kvazaŭ nur por 
malriĉeco, malhonoro, malsano kaj malfeliĉo!   Ne, se ne ekzistus 
alia vivo post ĉi tiu surtera, tiam ĉio ĉi tie estus disdividita 
tro malegale, tiam Dio ne estus la justulo." 
</p>
<p class="p">
     "La almozulo tie malsupre sur la strato havas ĝojojn, kiuj por 
li estas tiel same grandaj, kiel la ĝojoj, kiujn havas la reĝo en 
sia riĉa palaco," respondis la juna viro; "kaj ĉu vi ne pensas, ke 
la ŝarĝbesto, kiu estas vipata, malsatas kaj morte laciĝas per 
trenado, havas konscion pri la malfacileco de la tagoj de sia vivo? 
Ĝi sekve kun egala rajto povus postuli alian vivon, nomi tion 
maljustaĵo, ke ĝi ne estas starigita en pli alta vico da estaĵoj." 
</p>
<p class="p">
     "En la domo de mia patro ekzistas multe da loĝejoj, diris 
Kristo," rediris la juna virino, "la ĉiela regno estas senlima, tiel 
same kiel la amo de Dio!   Ankaŭ la besto estas kreitaĵo, kaj neniu 
vivo pereos, tiel mi almenaŭ kredas, sed ĉiu akiros la feliĉon, 
kiun ĝi povas akcepti kaj kiu estas konforma al ĝia esenco kaj 
povas sufiĉi al ĝi." 
</p>
<p class="p">
     "Sed al mi nun sufiĉas ĉi tiu mondo!" diris la viro kaj 
ĉirkaŭplektis per siaj brakoj sian belan ĉarman edzineton.   Poste 
li fumis cigaredon sur la nefermita teraso, kie la malvarmeta aero 
estis plena de la odoro de oranĝoj kaj kariofiloj.   Muziko kaj 
kastanjetoj sonis de la strato, du steloj brilis malsupren, kaj du 
okuloj plenaj de amo, la okuloj de lia edzino, rigardis lin kun la 
eterna vivo de la amo. 
</p>
<p class="p">
     "Tia minuto kiel la nuna plene meritas, ke oni naskiĝu, sentu 
ĝin kaj poste denove malaperu."   Li ridetis, lia edzino kun milda 
riproĉo levis sian manon, ― kaj la nubo denove malaperis, ili 
estis tro feliĉaj. 
</p>
<p class="p">
     Ŝajnis, ke ĉio tiel aranĝiĝadis, ke ĝi nur plialtigu ilian 
honoron, ilian ĝojon, ilian feliĉon.   Okazis unu ŝanĝo, sed nur 
rilate la lokon de loĝado, ne rilate la ĝuadon kaj akiradon de la 
ĝojoj de la vivo.   La juna viro estis sendita de sia reĝo kiel 
ambasadoro al la imperiestra kortego de Rusujo; tio estis honora 
posteno, por kiu lia deveno kaj liaj scioj donis al li la rajton. 
Li posedis grandan havon, ne malpli grandan alportis al li lia juna 
edzino, ĉar ŝi estis filino de unu el la plej riĉaj kaj eminentaj 
komercistoj.   Unu el la plej grandaj kaj plej bonaj ŝipoj de ĉi 
tiu devis en tiu jaro ĝuste iri al Stokholmo kaj veturigi al 
Peterburgo la karajn infanojn, la filinon kaj la bofilon.   En la 
ŝipo ĉio estis aranĝita reĝe, ĉie troviĝis molaj tapiŝoj sub 
la piedoj, silko kaj lukso. 
</p>
<p class="p">
     Ekzistas malnova kanto pri herooj, kiun ĉiuj konas; ĝi estas 
nomata: "Angla reĝido"; li ankaŭ veturis sur tia multekosta ŝipo; 
ĝiaj ankroj estis tegitaj per brilanta oro, kaj ĉiu ŝnurego estis 
traplektita per silko.   Nevole oni devis pensi pri tiu ŝipo, kiam 
oni vidis la ŝipon, kiu nun eliris el Hispanujo.   Sur ambaŭ regis 
la sama lukso, la sama adiaŭa penso:</p> 
<center class="lg">
          <span class="l">„Dio volu, ke ni nin en ĝojo revidu!“</span>
<br>
</center>
<p class="p">     Favora vento blovis de la flanko de la Hispana marbordo, la 
adiaŭo estis nur mallonga.   Ĉe tia veturado ili devis post kelke 
da semajnoj atingi la celon de sia vojaĝo.   Sed kiam ili estis sur 
la libera maro, la vento kvietiĝis, la maro fariĝis glata kaj 
trankvila, la akvo brilis, la steloj de la ĉielo brilis, estis 
ĉarmaj festaj vesperoj en la riĉa kajuto. 
</p>
<p class="p">
     Fine oni tamen ekdeziris favoran venton, sed ĝi ne leviĝis; se 
blovis ia vento, ĝi ĉiufoje havis kontraŭan direkton.   Tiel pasis 
semajnoj, eĉ plenaj du monatoj, ― nur tiam la vento fariĝis 
favora, ĝi blovis de sud-okcidento.   Kiam ili troviĝis inter 
Skotlando kaj Jutlando, la vento plifortiĝis, tute kiel en la 
malnova kanto pri la Angla reĝido: </p>
<center class="lg">
          <span class="l">„Kaj leviĝis ventego, kaj tuta la maro</span>
<br> 
          <span class="l">En mallumo kaŝiĝis post densa nubaro.</span>
<br> 
          <span class="l">Ili ĵetis la ankron kaj nun senkuraĝaj</span>
<br> 
          <span class="l">Kvietiĝon atendis de l' ondoj sovaĝaj.“</span>
<br> 
</center>
<p class="p">     Multe da tempo pasis depost tiam.   La reĝo Kristiano la Sepa 
sidis sur la Dana trono kaj estis tiam juna homo; multe okazis depost 
tiu tempo, grandaj ŝanĝoj, multe da aliformiĝoj.   Lagoj kaj 
marĉoj fariĝis luksaj herbejoj, dezertaj lokoj fariĝis fekunda 
tero; sub la ŝirmo de la domoj eĉ sur la okcidenta bordo de 
Jutlando kreskas pomarboj kaj rozoj, sed, estas vero, oni devas ilin 
serĉi, ĉar pro la akraj okcidentaj ventoj ili kaŝiĝas en 
ŝirmitaj lokoj.   Oni rememoras tie delonge malaperintajn tempojn, 
multe antaŭ la regado de Kristiano la Sepa.   Kiel tiam, tiel 
ankoraŭ nun en Jutlando sur spaco de multaj mejloj etendiĝas la 
bruna erikejo kun siaj tomboj de gigantoj, kun siaj aeraj fenomenoj, 
kun siaj multfoje kruciĝantaj malebenaj kaj sablaj vojoj. 
Okcidente, kie grandaj kaj multaj riveretoj enfluas en la golfon, 
troviĝas vastaj herbejoj kaj marĉoj, ĉirkaŭlimitaj de altaj 
dunoj, kiuj kun siaj el sablo formiĝintaj pintoj leviĝas antaŭ la 
maro simile al Alpa montoĉeno.   Nur en apartaj lokoj ili estas 
interrompataj de argilecaj deklivoj, de kiuj ĉiujare la maro per sia 
giganta buŝo englutas grandajn pecojn, tiel ke la deklivoj kaj 
montetoj disfalas, kvazaŭ skuitaj de tertremo.   Tiel ĝi aspektas 
ankoraŭ nun, tiel estis antaŭ multe da jaroj, kiam la du feliĉuloj 
veturis sur la maro en la riĉa ŝipo. 
</p>
<p class="p">
     Estis fino de Septembro, estis dimanĉo kaj suna vetero, la 
sonado de la preĝejaj sonoriloj penetris al ili el multaj marbordaj 
vilaĝoj.   La preĝejoj de tiu regiono staras kiel ĉirkaŭhakitaj 
pecegoj da granito, ĉiu el ili estas peco da roko.   La Norda maro 
povus transruliĝi super ili, kaj ili tamen restus starantaj.   La 
plejmulto el ili ne havas turon, la sonoriloj pendas inter du traboj 
ekstere kaj libere.   La Diservo estis finita, la komunumo eliris el 
la preĝejo sur la tombejon, kie tiam, tiel same kiel nun, troviĝis 
nek arboj nek arbetaĵoj, kie sur la tomboj oni ne plantis florojn 
nek metis florkronojn.   Senformaj montetoj montras la lokon, kie la 
mortintoj estas enterigitaj.   Hirta herbo, vipata de la vento, 
kovras abunde la tutan tombejon.   Eble nur unu tombon ornamas 
monumento, tio estas aerdifektita ligna ŝtipo, ĉirkaŭhakita en la 
formo de ĉerko.   De kie ĝi venas?   Ĝi estas prenita el la 
okcidente troviŝanta arbaro; el la maro ĝi estas elakvigita.   Tie 
por la loĝantoj de la marbordo kreskas la ĉirkaŭhakitaj traboj, 
tabuloj kaj arbotrunkoj.   La vento kaj la mara nebulo baldaŭ 
aerdifektas la alplektitajn pecojn da ligno.   Tia ŝtipo kuŝis sur 
unu infana tombo kaj al ĉi tiu aliris unu el la virinoj, kiuj venis 
el la preĝejo.   Ŝi haltis kaj rigardis la duone forputrintan 
ŝtipon; tuj malantaŭ ŝi stariĝis ŝia edzo.   Ili ne diris eĉ 
unu vorton; li kaptis ŝin je la mano, kaj de la tombo ili iris sur 
la brunan erikejon, trans marĉan teron, al la dunoj; longe ili iris 
silente. 
</p>
<p class="p">
     "Hodiaŭ estis bona prediko," diris la viro; "se oni ne havus la 
bonan Dion, oni havus nenion." 
</p>
<p class="p">
     "Jes," respondis la virino. "Li ĝojigas kaj Li malĝojigas! 
Li havas la rajton por tio!   Morgaŭ nia knabeto finus kvin jarojn, 
se ni povus lin konservi." 
</p>
<p class="p">
     "Neniu rezultas de tio, ke vi tiel fordonas vin al la malĝojo!" 
diris la viro. "Li foriris de la suferoj de la surtera vivo; li estas 
ja tie, kien ni ĉiuj deziras iam veni." 
</p>
<p class="p">
     Ili plu ne parolis kaj iris per firmaj paŝoj al sia domo inter 
la dunoj.   Subite de unu el ili, kie la marborda aveno ne havis la 
forton por reteni la sablon, leviĝis io simila al forta fuma kolono. 
Tio estis ekpuŝo de vento, kiu frapis la dunon kaj turnis supren la 
delikatajn sablajn partojn.   Sekvis ankoraŭ unu ventpuŝo, kaj 
ĉiuj sur ŝnuro pendantaj fiŝoj ekbatiĝis al la muro de la domo, 
kaj ĉio denove estis silenta; la suno brulis varmege. 
</p>
<p class="p">
     La geedzoj iris en sian domon kaj baldaŭ demetis de si siajn 
dimanĉajn vestojn.   Poste ili rapide iris trans la dunojn, kiuj 
staris kvazaŭ grandegaj subite en sia moviĝado rigidiĝintaj ondoj 
el sablo.   La blue-verdaj akraj trunketoj de la sabla herbo kaj 
sabla aveno prezentis sur la blanka sablo almenaŭ kelkan 
kolordiversecon.   Venis ankaŭ kelkaj el la najbaroj, ili helpis al 
si reciproke tiri la boatojn pli alten sur la sablon; la vento 
fariĝis pli forta, fariĝis akre malvarme, kaj kiam ili iris returne 
trans la dunojn, la sablo kaj malgrandaj ŝtonetoj saltadis al ili en 
la vizaĝon.   La altaj ondoj estis kovritaj de blanka ŝaŭmo, kaj 
la vento debatadis ilian dorson, tiel ke la ŝaŭmo ŝprucis 
malproksimen ĉirkaŭen. 
</p>
<p class="p">
     Fariĝis vespero, ĉiam pli laŭtiĝanta bruo plenigis la aeron, 
kriante, plorĝemante kiel armeo da senesperaj spiritoj; ĝi 
supersonis la ruliĝadon de la maro, kvankam la domo de la fiŝistoj 
staris tute apud la marbordo.   La sablo vipis la fenestrajn vitrojn, 
kaj de tempo al tempo venis puŝego, kvazaŭ io intencis disskui la 
domon ĝis la fundamento.   Estis mallumege, tamen ĉirkaŭ noktomezo 
devis leviĝi la luno. 
</p>
<p class="p">
     La ĉielo klariĝis, sed la ventego bruis kun grandega forto 
super la profunda nigreta maro.   La fiŝkaptistoj jam delonge 
enlitiĝis, sed en tiu terura vetero oni ne povis eĉ pensi pri 
fermado de okulo.   Subite oni ekfrapis je la fenestro, la pordo 
malfermiĝis kaj iu voĉo kriis: 
</p>
<p class="p">
     "Granda ŝipo rompiĝis sur la lasta rifo!"   Tuj la 
fiŝkaptistoj elsaltis el la litoj kaj metis sur sin siajn vestojn. 
</p>
<p class="p">
     La luno leviĝis; estis sufiĉe lume, por ke oni povu ĉion 
klare distingi, se nur la fluganta sablo ne malhelpus teni la okulojn 
malfermite.   Estis tia vento, ke oni vere devis sin kontraŭstreĉi 
al ĝi, kaj nur kun granda malfacileco, ĉe la fortegaj ventpuŝoj 
ofte povante antaŭeniĝi nur rampante, oni transiris la dunojn, kaj 
ĉi tie en la aero flugadis simile al cigna lanugo la ŝaŭmo el la 
maro, kiu ruliĝadis sur la bordon kiel bolanta falakvo.   Oni devis 
efektive havi spertan okulon, por tuj trovi la ŝipon tie ekstere; 
tio estis belega trimastulo; en tiu momento ĝi ĝuste deŝoviĝis de 
la rifo kaj troviĝis en la distanco de tri ĝis kvar kabloj de la 
tero; ĝi naĝis al la bordo, surpuŝiĝis sur la duan rifon kaj 
alfiksiĝis.   Alporti helpon estis ne eble; la maro estis tro 
malkvieta, ĝi frapadis sur la ŝipon kaj trans ĝin.   Oni pensis, 
ke oni aŭdas kriojn de alarmo, mortangorajn vokojn pri helpo, oni 
vidis la penegan vanan laboradon.   Jen venis ondego, kiu simile al 
frakasanta roko ruliĝis trans la buspriton, kaj ĉi tiu 
forŝiriĝis, la malantaŭa parto leviĝis alte super la akvon.   Du 
homoj kune saltis en la maron kaj malaperis, ― post momento unu el 
la plej grandaj ondoj, rompiĝante ĉe la dunoj, elĵetis korpon sur 
la marbordon, ― tio estis virino, supozeble kadavro.   Kelkaj el la 
virinoj komencis klopodi ĉirkaŭ ŝi kaj opiniis, ke ili rimarkis en 
ŝi ankoraŭ vivon; tial oni ŝin forportis trans la dunojn en la 
fiŝkaptistan domon.   Ŝi estis tre bela kaj delikata, certe 
altklasa sinjorino.   Oni metis ŝin en la malluksan liton; delikata 
tolaĵo ne troviĝis en ĝi; por envolvo servis maldelikata lana 
litotuko, kiu donis varmon. 
</p>
<p class="p">
     Ŝi reviviĝis, sed ŝi kuŝis en deliro, ŝi tute ne sciis, kio 
kun ŝi fariĝis aŭ kie ŝi troviĝas, kaj tio estis ja bona, ĉar 
ĉio, kion ŝi amis, kuŝis nun sur la fundo de la maro.   Al ili 
okazis tio, kion la kanto diras pri la Angla reĝido:</p> 
<center class="lg">
     <span class="l">„Kaj ĉirkaŭe aŭdiĝis plorego kaj krio,</span>
<br>
     <span class="l">Ĉar la ŝipo rompiĝis, ĝin savos nenio.“</span>
<br> 
</center>
<p class="p">     Pecoj de la ŝiprompitaĵo, ĉiuspecaj lignoj kaj lignetoj 
alnaĝis al la bordo; ŝi sola el ĉiuj restis vivanta ĉiam ankoraŭ 
la vento bruis super la marbordo.   Dum kelke da minutoj la 
malfeliĉa ŝiprompulino estis trankvila, sed baldaŭ aperis doloroj, 
ŝi kriis angore, malfermis siajn belajn okulojn kaj balbutis kelkajn 
vortojn, kiujn tamen neniu povis kompreni. 
</p>
<p class="p">
     Kaj jen kompense pro ĉio, kion ŝi suferis kaj travivis, ŝi 
tenis en la brakoj ĵusnaskitan infaneton.   Ĝi devis kuŝi en la 
riĉa domo sur parada lito kun silkaj kurtenoj; per ĝojkrioj ĝi 
estus salutita al vivo riĉa je ĉiuj teraj bonoj, kaj nun Dio faris, 
ke ĝi naskiĝis en la malriĉa angulo; eĉ kison de sia patrino ĝi 
ne ricevis. 
</p>
<p class="p">
     La fiŝistino almetis la infanon al la brusto de la patrino, kaj 
ĝi kuŝis ĉe koro, kiu plu ne batis; la patrino mortis.   La 
infano, kiu estis destinita elkreski en feliĉo kaj riĉeco, estis 
krude ĵetita en la mondon, la maro ĝin ĵetis sur la dunojn, por ke 
ĝi spertu la sorton de malriĉuloj kaj malfacilajn tagojn. 
</p>
<p class="p">
     Kaj ĉiam denove venas al ni en la kapon la kanto pri tiu 
reĝido, kiu ankaŭ devis iri tra la vivo en malfacila batalado. 
</p>
<p class="p">
     Sude de Nissumfjord pereis la ŝipo; la kruelaj malhumanaj 
tempoj, kiam eĉ en la preĝejoj oni petegis pri riĉa ŝiprompa 
beno, delonge jam pasis.   Amo kaj amikaj tendencoj, oferemeco por la 
ŝiprompuloj montriĝis ĉie, kaj precipe en nia tempo ĝi montriĝis 
en plej noblaj trajtoj.   La mortanta patrino kaj la malfeliĉa 
infano ĉie, kien la vento ilin estus pelinta, trovus vartadon kaj 
flegadon, sed nenie pli koran ol ĉe la malriĉa fiŝistino, kiu 
ankoraŭ hieraŭ kun peza koro staris ĉe la tombo, kiu havis en si 
ŝian infanon, kiu hodiaŭ finus kvin jarojn, se Dio estus donacinta 
al ĝi pli longan vivon. 
</p>
<p class="p">
     Neniu sciis, kiu estis la mortinta fremda virino, aŭ de kie ŝi 
venis.   La ruinoj kaj lignopecoj de la ŝipo nenion rakontis pri 
tio. 
</p>
<p class="p">
     En Hispanujo, en la riĉa domo, neniam estis ricevitaj leteroj 
aŭ sciigoj pri la filino kaj la bofilo.   Ili ne alvenis en sia loko 
de destino; fortaj ventegoj furiozis en la lastaj semajnoj; oni 
atendis multe da monatoj. ― "Tute pereis!   Ĉiuj pereis!"   Tion 
oni nun sciis. 
</p>
<p class="p">
     Sed tie malproksime sur la dunoj, en la domo de la fiŝisto, 
alvenis nova malgranda knabeto. 
</p>
<p class="p">
     Kie Dio donas manĝaĵon por du, tie ankaŭ por tria restas 
ankoraŭ iom da panpecetoj, kaj ĉe la marbordo ĉiam troviĝas 
ankoraŭ unu porcio da fiŝoj por malsata buŝo.   Al la infano oni 
donis la nomon Georgo. 
</p>
<p class="p">
     "Ĝi certe estas Juda infano," oni diris, "ĝi aspektas tiel 
brune!" 
</p>
<p class="p">
     "Ĝi povas ankaŭ esti italo aŭ hispano!" diris la pastro. 
Estas vero, ke ĉiuj tiuj tri gentoj ŝajnis al la fiŝistino egalaj, 
kaj ŝi sin konsolis nur per tio, ke la infano estas baptita 
Kristane.   La knabo prosperis, la nobela sango elmontriĝis malgraŭ 
la malluksa nutrado, la infano kreskis kaj ĉiam pli fortiĝis en la 
maleminenta domo.   La dana lingvo, kiel ĝin parolas la loĝanto de 
la okcidenta Jutlando, fariĝis lia lingvo.   La granata kerno el la 
luksa grundo de Hispanujo disvolviĝis en sablan trunketon sur la 
Jutlanda marbordo; tiel povas fariĝi kun homo!   Per ĉiuj 
radikfibroj de sia infana koro li alkroĉiĝis al la nova hejmo. 
Lia sorto estis sperti malsaton kaj malvarmon, la premon kaj mizeron 
de malriĉeco, sed ankaŭ la plezurojn kaj ĝojojn de malriĉeco. 
</p>
<p class="p">
     La tempo de la infaneco havas siajn lumajn altaĵojn, kies 
radioj poste lumas tra la tuta vivo.   Kiom multe la infano havis por 
plezuro kaj ludoj!   Kun mejloj da spaco kuŝis antaŭ li la tuta 
bordo, kovrita de ludiloj; mozaika grundo el ŝtonoj, ruga^j kiel 
koraloj, flavaj kiel sukceno, rondaj kiel ovoj de birdoj; ili kuŝis 
tie en ĉiuj koloroj, ĉiuj estis ŝlifitaj kaj glatigitaj de la 
maro.   Eĉ la sekiĝintaj skeletoj de fiŝoj, la velksekiĝintaj 
akvaj kreskaĵoj, la fuko, blanke lumanta, longa kaj mallarĝa kiel 
tolaj rubandoj, ĉio estis por la okuloj kaj pensoj ludo kaj plezuro; 
kaj la knabo estis vigla infano, multaj kaj grandaj kapabloj dormetis 
en li.   Tre bone li povosciis rememorigi al si la historiojn kaj 
kantojn, kiujn li estis aŭdinta, kaj tre lertajn fingrojn li havis: 
li povosciis el ŝtonoj kaj konkoj kunmeti tutajn ŝipojn, kiel 
ankaŭ bildojn, per kiuj oni povis ornami la ĉambron.   Li povoscias 
plene esprimi siajn pensojn en tranĉskulptita peco da ligno, diris 
lia adoptinta patrino, kaj tamen la knabo estas ja ankoraŭ tiel 
malgranda.   Krom tio li havis belan voĉon kaj la melodioj facile 
fluis de lia lango.   En lia brusto sonis multaj kordoj, kies tonoj 
povus elsoni malproksimen en la mondon, se li estus starigita sur 
alia loko ol la fiŝkaptista domo ĉe la Norda maro. 
</p>
<p class="p">
     Unu tagon marrompiĝis ŝipo; kesto kun neordinaraj floraj 
bulboj alpeliĝis al la tero; parton el ili oni prenis kaj metis ilin 
en la kuirpoton, ĉar oni pensis, ke ili servas al manĝado, la aliaj 
kuŝis kaj putris en la sablo.   Ili ne atingis sian destinon 
disvolvi la kolorriĉecon kaj belegecon, kiu kuŝis en ili.   Ĉu la 
malgranda Georgo havos iam pli bonan sorton?   Kun la floraj bulboj 
ĉio baldaŭ estis finita, li estis ankoraŭ malfacile batalonta dum 
multaj jaroj. 
</p>
<p class="p">
     Nek al li nek al iu el la aliaj iam venis en la kapon, kiel 
solece kaj monotone pasas la tago; oni havis multe por fari, por 
aŭdi kaj por vidi.   La maro mem estis granda lernolibro; ĉiun 
tagon ĝi malfermis novan folion: senventeco, ondiĝado, venteto, 
ventego, ŝiprompiĝo estis la ĉefaj fenomenoj.   Iro en la 
preĝejon havis la karakteron de festotaga vizito; sed el la vizitoj 
en la domo de la fiŝkaptistoj precipe unu estis tre agrabla, ĝi 
okazadis du fojojn ĉiujare, tio estis la vizito de la patrina frato, 
angilkomercisto, kiu loĝis kelke da mejloj pli norde.   Li venadis 
kun ruĝe farbita veturilo plena de angiloj; la veturilo estis 
fermita kiel kesto kaj pripentrita per bluaj kaj blankaj tulipoj. 
Ĝin tiris du flavaj bovoj, kun kiuj Georgo havis la permeson iom 
ĉirkaŭveturi. 
</p>
<p class="p">
     La angilkomercisto estis spritulo, vigla gasto, ĉiam li havis 
kun si en la veturilo grandegan botelon plenan de brando; ĉiu 
ricevadis el ĝi glaseton da brando aŭ, se mankis glasetoj, tiam 
plenan tason; eĉ Georgo, kiel ajn malgranda li estis, ricevadis 
plenan fingringon.   Tio estas farata, por bone digesti la grasan 
angilon, diradis la angilvendisto, kaj ĉe tio li rakontadis ĉiam la 
saman historion, kaj se oni ĉe tio ridis, li rakontis ĝin al la 
samaj homoj tuj ankoraŭ unu fojon; kaj ĉar Georgo mem en sia juneco 
kaj en sia vira aĝo ĝin ofte rakontadis kaj alkonformigis al ĝi 
sian propran agadon, tial ni devas ĝin aŭdi. 
</p>
<p class="p">
     "En la rivero naĝis la angiloj, kaj la angila patrino diris al 
siaj filinoj, kiam ili petis la permeson naĝi solaj kelkan 
distancon: "Sed ne iru tro malproksime, ĉar alie venos la abomeninda 
angilpikisto kaj forprenos vin ĉiujn!"   Sed ili iris tro 
malproksime, kaj el la ok filinoj revenis al la patrino nur tri. 
Ili ploregis: "Kiam ni estis nur en la distanco de kelke da paŝoj 
antaŭ la pordo, venis la abomeninda angilpikisto kaj pikmortigis 
niajn kvin fratinojn!" ― "Ili revenos!" konsolis ilin la patrino. 
― "Ne!" respondis la filinoj, ĉar li detiris de ili la haŭton, 
distranĉis ilin en pecojn kaj rostis ilin." ― "Ili revenos!" diris 
persiste la patrino. "Sed poste li trinkis brandon!" diris la 
filinoj. "Aj, aj! en tia okazo ili neniam plu revenos!" plorkriis la 
patrino; "la brando entombigas la angilon!" 
</p>
<p class="p">
     "Kaj tial oni devas ĉiam trinki glaseton da brando post tiu 
manĝaĵo!" diris la angilvendisto. 
</p>
<p class="p">
     Kaj ĉi tiu historio fariĝis la ora fadeno, la fadeno de 
neelĉerpebla bona humoro en la vivo de Georgo.   Li ankaŭ volus iri 
eksteren, "malgrandan distancon laŭlonge de la rivero", tio estas 
iri kun ŝipo en la mondon, kaj la patrino diris, simile al la 
angilpatrino: "Ekzistas multe da malbonaj homoj, angilpikistoj!" 
Tamen iomete, tre malmulte, ekster la dunojn, iomete en la erikejon 
li devis iri, kaj estis al li permesite iri.   Kvar feliĉaj, gajaj 
tagoj malfermiĝis en lia juna vivo kun brilanta lumo.   La tuta 
beleco de Jutlando, la tuta ĝojo, la tuta sunlumo de la hejmo kuŝis 
en ili.   Li estis ironta al festeno, kvankam en efektiveco tio estis 
nur festeno postenteriga. 
</p>
<p class="p">
     Bonhava parenco de la fiŝkaptista familio mortis; lia bieneto 
troviĝis en la interna regiono, "oriente, unu streketon norde", kiel 
diras la ŝipistoj.   La patro kaj la patrino devis tien iri, kaj 
Georgo kun ili.   De la dunoj trans la erikejon kaj marĉejon ili 
venis al la verda herbejo, tra kiu fluas la rivero Skjarum, la rivero 
kun la multe da angiloj, kie loĝis la angilpatrino kun siaj filinoj, 
la samaj, kiujn la malbonaj homoj pikmortigis kaj distranĉis en 
pecojn.   Sed pli bone la homoj ofte ne agis eĉ rilate siajn 
proksimulojn, la homojn.   Ankaŭ la kavaliro Bugge, pri kiu rakontas 
malnova popola kanto, estis mortigita de malbonaj homoj; kaj kvankam 
li mem ricevis la alnomon "la bona", li tamen volis lasi mortigi la 
konstruiston, kiu konstruis por li lian kastelon kun la turo kaj la 
dikaj muroj, ĝuste sur tiu loko, kie staris Georgo kun siaj 
adoptintaj gepatroj, kie la rivero Skjarum enfluas en Nissumfjordon. 
La remparon oni povis ankoraŭ vidi, sed ĉirkaŭe estis rubo, nenio 
krom rubo.   Ĉi tie la kavaliro Bugge, kiam la konstruisto 
forveturis, diris al sia servisto: "Sekvu lin kaj diru: "majstro, la 
turo disfalas!"   Se li sin returnos, tiam mortigu lin kaj forprenu 
de li la monon, kiun li ricevis de mi; sed se li sin ne returnos, 
tiam lasu lin iri trankvile!"   La servisto obeis, kaj la konstruisto 
respondis: "La turo ne disfalas; sed de la okcidento iam venos iu en 
blua mantelo, kaj li disfaligos la turon!"   Kaj tio fariĝis cent 
jarojn poste, kiam la Norda maro enĵetiĝis kaj la turo disfalis. 
Sed la tiama posedanto de la kastelo, Predbjorn Goldstern, konstruis 
al si pli supre, kie la herbejo finiĝas, novan kastelon, kaj ĝi 
staras ankoraŭ, kaj ĝi estas la nuna Slorre-Vosborg. 
</p>
<p class="p">
     Tiun lokon Georgo kun siaj adoptintaj gepatroj devis preteriri; 
pri ĉiu loko de tie supre oni rakontis al li en la longaj vintraj 
vesperoj.   Nun li mem vidis la kastelon kun ĝiaj duoblaj foskavoj, 
kun la arboj kaj arbetaĵoj en la ĝardeno.   Majeste staris la 
remparo, ĉirkaŭkreskita de filikoj; sed la plej belaj tamen estis 
la altaj tilioj, kiuj gracie kaj bele staris alte ĝis la supro de la 
tegmento kaj plenigis la aeron per plej dolĉa bonodoro. 
Nordokcidente en la angulo de la ĝardeno staris granda arbetaĵo kun 
floraĵoj similaj al vintra neĝo meze de somera verdaĵo.   Tio 
estis siringa arbetaĵo, la unua, kiun Georgo vidis florantan en tia 
beleco.   Ĝi kaj la tilioj vivis konstante en lia memoro, la 
bonodoro kaj beleco de Danujo, kiujn lia infana animo konservis ĝis 
profunda maljuneco. 
</p>
<p class="p">
     La vojaĝo daŭris senhalte pluen kaj fariĝis pli oportuna, 
ĉar ĝuste kontraŭe de la kastelo, tie, kie la siringa arbetaĵo 
staris en plena florado, ili trovis la eblon veturi.   Ili 
renkontiĝis kun aliaj funebrantaj gastoj, kaj ĉi tiuj prenis ilin 
sur sian veturilon.   Estas vero, ke ili ĉiuj tri devis sidiĝi 
malantaŭe, kaj al tio ankoraŭ sur ligna kesto kun fera garnaĵo, 
sed ili opiniis, ke malbone veturi estas tamen pli bone ol bone iri. 
Oni veturis tra la malebena erikejo.   La bovoj, kiuj tiris la 
veturilon, de tempo al tempo haltis, kiam inter la eriko ili trafis 
freŝan herbloketon, la suno lumis varme, kaj kun miro oni rimarkis 
en granda malproksimeco nubon da fumo, kiu ondiĝadis supren kaj 
malsupren kaj tamen estis pli klara ol la aero.   Oni povis vidi tra 
ĝi, oni havis la impreson, kvazaŭ la lumradioj ruliĝas kaj dancas 
super la erikejo. 
</p>
<p class="p">
     "Tio estas Lokemann, kiu pelas sian ŝafaron," ili diris, kaj 
tio estis por Georgo sufiĉe dirita.   Li opiniis, ke li enveturas 
rekte en la landon de aventuroj, kaj tamen ĉirkaŭe estis nuda 
realaĵo.   Estis tre silente. 
</p>
<p class="p">
     Granda kaj etendita tie kuŝis la erikejo, sed simile al 
multekosta tapiŝo; la eriko estis en plena florado, la verdaj 
juniperaj arbetaĵoj kaj la freŝaj kverkidoj simile al florbukedoj 
leviĝis el la eriko.   Ĉio aspektis tiel alloga kaj invitanta al 
ruliĝado, se nur ne troviĝus tiom multe da vipuroj!   Pri ili oni 
parolis kaj ankaŭ pri la multe da lupoj, kiuj antaŭe estis ĉi tie, 
pro kio la graflando ricevis sian nomon.   La maljunulo, kiu tenis la 
kondukilojn, rakontis el la tempo de sia patro, kiel la ĉevaloj ĉi 
tie ofte devis malfacile batali kontraŭ la nun ekstermitaj sovaĝaj 
bestoj.   Kiam li unu matenon venis ĉi tien, ĉevalo staris super 
lupo, kiun ĝi mortige frapis kaj tretis per la piedoj, sed la karno 
sur ĝiaj piedoj estis tute disŝirita. 
</p>
<p class="p">
     Tro rapide iris la veturado tra la malebena erikejo kaj tra la 
profunda sablo.   Ili haltis antaŭ la funebra domo, kie interne kaj 
ekstere jam svarmis fremduloj; veturiloj staris unu apud la alia, 
ĉevaloj kaj bovoj promenadis kune sur la malgrasa paŝtejo. 
Grandaj sablaj dunoj staris tie tiel same kiel hejme ĉe la Norda 
maro malantaŭ la domo kaj etendiĝis sur granda spaco.   Kiamaniere 
ili venis ĉi tien, tri mejlojn internen de la lando, kaj estis tiel 
same altaj kaj grandaj kiel ĉe la bordo?   La vento pelis ilin 
supren, ili ankaŭ havis sian historion. 
</p>
<p class="p">
     Oni kantis funebrajn kantojn, kelke da maljunaj homoj ankaŭ 
ploris, sed cetere, kiel ŝajnis al Georgo, ĉio estis tre gaja. 
Manĝaĵoj kaj trinkaĵoj troviĝis en granda abundo, plej belaj 
grasaj angiloj, post kiuj oni nepre devas trinki glaseton da brando. 
"Tio helpas digesti!" diris la angilvendisto, kaj pri bona digesto 
ĉiuj videble tre zorgis. 
</p>
<p class="p">
     Georgo estis interne, kaj Georgo estis ekstere; en la tria tago 
li sentis sin ĉi tie kiel hejme, kiel en la fiŝkaptista domo kaj 
sur la dunoj, kie li estis travivinta ĉiujn siajn antaŭajn tagojn. 
Cetere ĉi tie sur la erikejo ekzistis aliaj trezoroj, ĉi tie estis 
plene de eriko kaj fragoj kaj mirteloj; grandaj kaj dolĉaj ili ĉie 
montriĝis en granda abundo; ili staris tiel dense, ke malgraŭ ĉia 
singardeco oni devis dispremi ilin per la piedoj, tiel ke la ruĝa 
suko gutis de la eriko. 
</p>
<p class="p">
     Jen troviĝis tombo de giganto, jen troviĝis alia, kolonoj da 
fumo leviĝis en la freŝan aeron.   Tio estis brulo de eriko, kiel 
oni diris, kiu vespere lumis malproksimen. 
</p>
<p class="p">
     Nun venis la kvara tago, kaj la funebra festeno estis finita; de 
la landaj dunoj ili devis returne iri al la marbordaj dunoj. 
</p>
<p class="p">
     "Niaj tamen estas la veraj," diris la patro, "ĉi tiuj ne havas 
forton." 
</p>
<p class="p">
     Oni parolis pri tio, kiamaniere ili venis ĉi tien, kaj ĉio 
estis eksterordinare komprenebla kaj klara.   Sur la bordo estis 
trovita kadavro, la vilaĝanoj portis ĝin sur la tombejon, kaj de 
tiu tempo komenciĝis la blovado de la vento kaj la maro malkviete 
ĵetiĝis sur la teron.   Saĝa homo en la paroĥo konsilis malfermi 
la tombon kaj rigardi, ĉu la enterigito ne kuŝas kaj suĉas sian 
dikan fingron, ĉar en tia okazo tio montrus, ke tiu, kiun ili 
enterigis, estas mara homo kaj la maro volas perforte malfermi la 
tombon, por preni lin.   Oni malfermis la tombon, kaj tiam 
montriĝis, ke efektive li kuŝas kaj suĉas la dikan fingron; tial 
oni tuj ĵetis lin sur ĉaron, oni aljungis du bovojn, kaj kiel 
pikataj de tabanoj ili ekkuris kun li tra la erikejo kaj la marĉejo 
en la maron.   Tiam la sabloblovado ĉesiĝis, sed la dunoj ĉiam 
ankoraŭ staras.   Ĉion ĉi tion Georgo aŭdis kaj konservis el la 
plej feliĉaj tagoj de sia juneco, el la tagoj de la funebra festeno. 
</p>
<p class="p">
     Estis bele eliri, vidi novajn regionojn kaj novajn homojn, kaj 
li estis elironta ankoraŭ pli.   Li estis ankoraŭ nur infano, li ne 
havis ankoraŭ la aĝon de dekkvar jaroj.   Li foriris kun ŝipo, 
elvenis en la mondon, por ekscii, kion la mondo povas doni; li 
spertis malbonan veteron, malmildan maron, malbonan spiriton kaj 
kruelajn homojn.   Li fariĝis kajuta servisto. Malsufiĉa manĝado 
kaj malvarmaj noktoj estis lia porlabora pago, multe da batoj per 
ŝnurego kaj per pugno li devis sperti.   En lia alte nobela Hispana 
sango estis io, kio bolis, tiel ke koleraj vortoj puŝiĝis el lia 
ŝaŭmanta buŝo; sed baldaŭ li konvinkiĝis, ke la plej prudenta 
afero estas reteni tiujn vortojn ĉe si.   Li havis ĉe tio preskaŭ 
tian senton, kian havas la angilo, kiam oni detiras de ĝi la 
haŭton, kiam oni ĝin distranĉas kaj metas en la kaserolon. 
</p>
<p class="p">
     "Mi revenos," diris en li ia voĉo.   Li havis la okazon vidi la 
Hispanan marbordon, la patrujon de siaj gepatroj, eĉ la urbon, en 
kiu ili estis vivintaj en feliĉo kaj bonstato; sed li sciis nenion 
pri la patrujo kaj parencaro, kaj lia familio ankoraŭ malpli sciis 
pri li. 
</p>
<p class="p">
     La malpura ŝipa bubo ne ricevis eĉ la permeson iri sur la 
teron; nur en la lasta tago, en kiu la ŝipo staris sur ankro ĉe tiu 
bordo, oni permesis al li eliri sur la teron.   Oni devis fari 
aĉetojn, kaj li estis komisiita porti la aĉetaĵojn sur la ŝipon. 
</p>
<p class="p">
     Jen Georgo staris en siaj mizeraj vestoj, kiuj aspektis, kvazaŭ 
ili estus lavitaj en marĉeto kaj sekigitaj en kamentubo.   La unuan 
fojon li, loĝanto de la dunoj, vidis grandan urbon.   Kiel altaj 
estis la domoj, kiel mallarĝaj kaj plenaj de homaj svarmoj estis la 
stratoj!   Unuj puŝis ĉi tien, aliaj tien; estis vera kirligo de 
urbanoj kaj vilaĝanoj, monaĥoj kaj soldatoj.   Ĉie aŭdiĝis bruo 
kaj krioj, sonado de tintiloj de multe da azenoj kaj muloj, kaj en 
tiun tutan bruon senĉese ensonadis la preĝejaj sonoriloj.   Sur unu 
flanko sonis kanto kaj muziko, sur alia flanko oni aŭdis marteladon 
kaj frapadon, ĉar ĉiu metiisto havis sian stablon en la pordo aŭ 
sur la trotuaro.   Al tio la suno brulis tiel varmege, la aero estis 
tiel peza, oni havis la senton, kvazaŭ oni troviĝus en forno, en 
kiu ĉie svarmis kaj zumis skaraboj, abeloj kaj muŝoj; Georgo ne 
sciis, kiel li iras aŭ kiel li staras.   Jen subite li ekvidis rekte 
antaŭ si la potencan portalon de la katedralo, kandeloj lumis el la 
duone mallumaj arkaĵoj, kaj odoro de incensoj plenigis la tutan 
ĉirkaŭaĵon.   Eĉ la plej malriĉa almozulo en ĉifonoj kuraĝis 
supreniri la altan ŝtuparon kaj eniri.   La ŝipano, kiun Georgo 
akompanis, direktis sin en la mezon de la preĝejo, kaj Georgo 
troviĝis nun en la templo.   Kolorriĉaj pentraĵoj brilis el ora 
kadraĵo.   La Dipatrino kun la infano Jesuo staris sur la altaro 
inter floroj kaj kandeloj; pastroj en ornato kantis, kaj belaj riĉe 
vestitaj ĥorknaboj svingis arĝentajn incensilojn.   Kian belegecon, 
kian lukson oni povis tie vidi!   Tio trapenetris la animon de 
Georgo, tio prenis lin tutan sub sian potencon.   La preĝejo kaj la 
kredo de liaj gepatroj faris sur li neordinaran impreson kaj 
eksonigis en lia animo tian akordon, ke larmoj aperis en liaj okuloj. 
</p>
<p class="p">
     El la preĝejo ili iris sur la vendejon; oni ŝarĝis lin per 
parto de la aĉetitaj kuiraĵoj kaj manĝaĵoj.   La vojo ne estis 
mallonga, li estis laca, kaj tial li iom ripozis antaŭ granda belega 
domo, kiun ornamis marmoraj kolonoj, statuoj kaj larĝaj ŝtuparoj. 
Li apogis sian ŝarĝon al la muro; tiam aperis galonita pordisto, 
levis kontraŭ lin sian arĝentogarnitan bastonon kaj forpelis lin, 
lin ― la nepon de la domo; sed neniu en la domo tion sciis, kaj li 
ankoraŭ malpli ol la aliaj. 
</p>
<p class="p">
     Poste li venis sur la ŝipon, estis puŝata kaj insultata, havis 
malmulte da dormo kaj multe da laboro, ― tio estis la lernejo de 
sperto, kiun li devis pasi.   Kaj oni diras, ke estas bone, se oni en 
la juneco havas suferojn, ― jes, jes, se nur la maljuneco poste 
fariĝas bona. 
</p>
<p class="p">
     La unua kurso de lia ŝipservado finiĝis, la ŝipo troviĝis 
denove en la golfo de Ringkjobing; li iris sur la teron kaj hejmen, 
al siaj hejmaj dunoj; sed lia patrino estis mortinta en la tempo de 
lia vojaĝo. 
</p>
<p class="p">
     La vintro, kiu nun sekvis, estis tre akra.   Neĝaj ventegoj 
blovis super la tero kaj la maro, oni apenaŭ povis ion vidi antaŭ 
si.   Kiel malegale estas dividitaj la sortoj en ĉi tiu mondo!   Ĉi 
tie tiel glacia malvarmo kaj abundega neĝo, dum en Hispanujo regis 
bruliga sunvarmego; kaj tamen kiam ĉi tie iam estis frosta klara 
tago kaj Georgo vidis, kiel la cignoj en grandaj amasoj flugas trans 
la maron, al li ŝajnis, ke oni ĉi tie spiras la plej bonan aeron 
kaj ankaŭ la somero ĉi tie estas la plej bela.   En siaj pensoj li 
tiam vidis, kiel la erikejo floras kaj estas plena de maturaj sukaj 
beroj, li vidis, kiel floras la tilioj kaj la siringarbeto apud tiu 
malnova kastelo; tien li tamen devas iri ankoraŭ unu fojon. 
</p>
<p class="p">
     Blovis la unuaj printempaj ventetoj, la fiŝkaptado komenciĝis, 
Georgo helpis.   Dum la lasta jaro li alte elkreskis kaj fariĝis 
lerta en ĉiuj siaj moviĝoj.   Li estis plena de vivo, li povosciis 
naĝi kaj fari ĉiaspecajn turniĝojn kaj moviĝojn en la akvo simile 
al fiŝo.   Ofte oni lin avertis, ke li gardu sin kontraŭ la 
skombraj sablorifoj, ke ili kaptas la plej bonan naĝanton, tiras lin 
sub la akvon, formanĝas lin, kaj tiam venas lia fino; sed tio ne 
estis la sorto de Georgo. 
</p>
<p class="p">
     La plej proksimaj najbaroj en la dunoj havis knabon, nomatan 
Morten, kun kiu Georgo estis en amikaj interrilatoj.   Ambaŭ 
samtempe iris en servadon sur ŝipon, kiu veturis al Norvegujo, 
ambaŭ ili poste iris kune al Holando, kaj neniam ĝis nun okazis 
inter ili ia malpaceto.   Tamen tio povas ja facile okazi, kaj se oni 
al tio estas ankoraŭ iom flamiĝema denature, tiam oni facile faras 
senintence tro fortajn gestojn.   Tion Georgo unu fojon faris, kiam 
ili sur la ŝipo iom malpaciĝis kaj reciproke sin atakis pro ia 
bagatelo.   Ili sidis en la kajuto kaj manĝis el argila plado, kiu 
staris inter ili; Georgo tenis en la mano sian poŝan tranĉilon kaj 
svingis ĝin senintence kontraŭ Mortenon.   Ĉe tio li samtempe 
fariĝis pala kiel kreto kaj liaj okuloj malice ekfulmis.   Morten 
nur diris: 
</p>
<p class="p">
     "Ha, vi apartenas do al tiu klaso da homoj, kiuj ĉiam tuj 
kaptas la tranĉilon!" 
</p>
<p class="p">
     Apenaŭ tio estis dirita, la mano de Georgo tuj malrapide 
malleviĝis; li ne diris eĉ unu vorton, formanĝis sian tagmanĝon 
kaj iris al sia laboro.   Kiam li revenis de la laboro, li aliris al 
Morten kaj diris: "Donu al mi tuj frapon sur la vizaĝon!   Mi ĝin 
meritis!   Mi havas en mi kvazaŭ ian poton, kiu iufoje superbolas." 
</p>
<p class="p">
     "Nu, ni ne parolu pri tio!" diris Morten, kaj de tiam ili 
fariĝis preskaŭ duoble bonaj amikoj.   Kiam ili poste denove 
revenis al siaj dunoj en Jutlando kaj rakontis pri ĉio, kion ili 
travivis, ili rakontis ankaŭ pri tiu malpaceto. "Georgo povas 
superboli, sed malgraŭ tio li estas honesta homo; Jutlandano li ja 
ne estas, oni ne povas lin nomi Jutlandano!"   Tio estis tre 
spiritplena rimarko de Morten. 
</p>
<p class="p">
     Ambaŭ ili estis junaj kaj sanaj, bone elkreskintaj kaj kun 
fortaj membroj, sed Georgo estis pli lerta. 
</p>
<p class="p">
     En Norvegujo la vilaĝanoj transiras en la paŝtistajn dometojn 
kaj lasas siajn brutojn paŝtiĝi sur la altaĵoj; sur la okcidenta 
bordo de Jutlando oni starigis meze de la dunoj kabanojn, kiuj estas 
aranĝitaj el ŝiprompaĵoj kaj kovritaj per erikeja torfo kaj per 
tavolo da eriko.   Ĉirkaŭe ĉe la muroj estas aranĝitaj 
dormolokoj, kaj ĉi tie jam frue en printempo dormas kaj loĝas la 
fiŝkaptistoj.   Ĉiu havas servistinon, kies laboro konsistas en 
tio, ke ili provizas la fiŝhokojn per logaĵo, la fiŝkaptistojn ĉe 
ilia albordiĝo ili akceptas kun varma biero kaj havigas al ili 
manĝaĵon, kiam ili lace revenas hejmen.   Tiuj servistinoj ankaŭ 
trenas la fiŝojn el la boatoj, tranĉmalfermas ilin kaj ĝenerale 
havas multe da laboro. 
</p>
<p class="p">
     Georgo, lia patro, kelke da aliaj fiŝkaptistoj kaj iliaj 
servistinoj loĝis en la sama ĉambro.   Morten loĝis en la apuda 
ĉambro. 
</p>
<p class="p">
     Inter la knabinoj troviĝis unu, nomata Else, kiun Georgo konis 
de sia plej frua infaneco.   Ili ambaŭ vivis tre bone unu kun la 
alia; en multaj aferoj ili estis samopiniaj, nur ilia eksteraĵo 
prezentis grandajn kontrastojn.   Li havis brunan haŭton, Else havis 
neĝblankan haŭton kaj linkolorajn harojn; ŝiaj okuloj estis tiel 
bluaj kiel la mara akvo en la sunlumo. 
</p>
<p class="p">
     Kiam ili unu tagon iris kune kaj Georgo tenis ŝin je la mano, 
tre forte kaj simplanime, ŝi diris al li: "Georgo, mi havas ion sur 
la koro.   Lasu min esti via servistino, ĉar vi estas por mi kiel 
frato, sed Morten, kiu min dungis, ― jes, mi kaj li estas 
gefianĉoj ― sed tio ne meritas, ke oni babilu pri tio al aliaj!" 
</p>
<p class="p">
     Georgo ĉe tiuj vortoj eksentis, kvazaŭ la duna sablo sub liaj 
piedoj moviĝas.   Li ne diris eĉ unu vorton, sed li faris kapmovon, 
kaj tio signifas ja tion saman kiel "jes".   Pli oni ankaŭ ne 
bezonis.   Sed li eksentis subite en sia koro, ke li ne povas toleri 
Mortenon.   Ju pli li pri tio meditis kaj pensis ― kaj tiamaniere 
li antaŭe neniam pensis pri Else ―, des pli klare fariĝis al li, 
ke Morten ŝtelis de li la solan, kio estis kara por li, kaj tio nun 
kompreneble estis Else, nur nun tio fariĝis klara por li. 
</p>
<p class="p">
     Kiam la maro estas iom malkvieta kaj la fiŝkaptistoj direktas 
sin kun siaj ŝipoj hejmen, rigardu, kiel ili tiam transŝipiĝas 
trans la rifojn: unu el la homoj staras rekte supre, la aliaj atente 
lin observas, sidas senmove kun la remiloj, kiujn ili senpere antaŭ 
la rifo tenas flanke, ĝis tiu homo donas al ili la signon, ke nun 
venas la granda ondo, kiu levos la boaton; kaj ĝi tiel leviĝas, ke 
de la tero oni povas vidi la kilon.   En la sekvanta momento la ondo 
ĝin kovras, oni vidas nek la homojn nek la maston, oni povus pensi, 
ke la maro ion englutis; sed unu momenton poste ĝi denove elakviĝas 
kiel grandega mara besto, kiu grimpas sur la ondon; la remiloj 
ekmoviĝas kiel ĝiaj lertaj piedoj. ĉe la dua kaj la tria rifo oni 
agas tiel same kiel ĉe la unua, kaj jen la fiŝkaptistoj saltas en 
la akvon, tiras la boaton al la tero, kaj ĉiu frapo de la ondoj ilin 
helpas kaj donas al la boato bonan ŝovon, ĝis ili venigas ĝin 
bonrifuĝe al la tero. 
</p>
<p class="p">
     Unu sola malĝusta ordono antaŭ la rifoj, unu sola hezito, kaj 
ili havus ŝiprompiĝon. 
</p>
<p class="p">
     "Tiam ĉio estus finita kun mi kaj kun Morten ankaŭ!"   Ĉi tiu 
penso venis en la kapon de Georgo sur la maro, kie hazarde lia 
adoptinta patro serioze malsaniĝis.   La febro lin skuis.   Estis 
ankoraŭ nur malgranda distanco antaŭ la ekstrema rifo, kiam Georgo 
subite leviĝis. 
</p>
<p class="p">
     "Lasu min, patro!" li ekkriis, kaj lia rigardo estis direktita 
al Morten kaj al la ondoj; sed dum ĉiuj kun plej granda peno tenis 
la remilojn kaj venis la plej granda ondo, li ekrigardis la palan 
vizaĝon de sia patro, kaj ― li ne povis sekvi sian malbonan 
inspiron.   La boato feliĉe transiris la rifojn kaj alvenis al la 
tero, sed la malbona penso kuŝis en lia sango, ĉiam denove bolis 
kaj fermentis en li la sento de maldolĉeco; la malnova malpaceto el 
la tempo de ilia servado sur la ŝipo denove reviviĝis en lia 
memoro; volonte li uzus tiun rapide pasintan malpaceton kiel 
pretekston por nova malpaciĝo, sed li ne sciis, kiel li komencu la 
aferon.   Morten lin prirabis, tion li sentis, kaj tio estis ja 
sufiĉa, por persekuti lin per sia malamo.   Kelkaj ŝipistoj tion 
rimarkis, sed Morten nenion rimarkis; kiel ĉiam antaŭe, tiel ankaŭ 
nun li estis helpema kaj parolema, kaj lia parolemeco eble estis eĉ 
iom tro granda. 
</p>
<p class="p">
     La adoptinta patro de Georgo devis kuŝiĝi en la lito; ĝi 
estis fariĝonta lia lito de morto.   Li mortis unu semajnon poste, 
kaj nun Georgo heredis la domon en la dunoj, ĝi estis nur domo 
malgrandvalora, sed ĝi tamen estis io, tiom multe Morten ne havis. 
</p>
<p class="p">
     "Nun vi certe ne servos plu sur ŝipo, Georgo, sed vi restos por 
ĉiam ĉe ni?" demandis unu el la maljunaj fiŝistoj. 
</p>
<p class="p">
     Georgo tamen ne havis tian intencon, kontraŭe, li intencis 
denove iom vidi la mondon.   Nia malnova amiko, la angilvendisto, 
havis en Gammel-Skagen onklon, kiu okupadis sin per fiŝvendado, sed 
samtempe estis bonhava komercisto kaj posedis propran ŝipon.   Li 
estis rigardata kiel vigla maljuna sinjoro, ĉe kiu servi estas afero 
nur honora kaj profita.   Gammel-Skagen troviĝas en la plej norda 
parto de Jutlando, tiel malproksime de la dunoj de Georgo, kiel en 
tiu lando ĝenerale ne povas ekzisti pli granda distanco.   Kaj 
ĝuste tio plej multe plaĉis al Georgo; li ne volis eĉ resti hejme 
ĝis la edziĝo de Else kaj Morten, kiu devis okazi post kelke da 
semajnoj. 
</p>
<p class="p">
     Estas nepripensita ago nun forvojaĝi, opiniis la maljuna 
fiŝkaptisto; nun Georgo havas ja domon, kaj Else certe konsentus 
preni prefere lin. 
</p>
<p class="p">
     Pri tio Georgo donis tiel mallongan respondon, ke la sencon de 
liaj vortoj oni ne facile povis kompreni; tamen la maljuna 
fiŝkaptisto alkondukis al li Elsen; ŝi diris ne multe, sed ŝi 
diris: "Vi havas nun domon, tion oni devas pripensi." 
</p>
<p class="p">
     Kaj Georgo multe pripensis. 
</p>
<p class="p">
     Ofte la maro leviĝas malkviete kaj alte, sed la homa koro 
ankoraŭ pli malkviete kaj pli alte.   Diversaj pensoj, pezaj kaj 
maldolĉaj, iris tra la kapo de Georgo; kaj li demandis Elsen: 
</p>
<p class="p">
     "Se Morten ankaŭ havus domon kiel mi, kiun el ni vi tiam pli 
volonte prenus?" 
</p>
<p class="p">
     "Sed Morten ja ne havas domon kaj ne ricevos domon." 
</p>
<p class="p">
     "Ni tamen supozu por momento, ke li ricevis domon!" 
</p>
<p class="p">
     "Nu, tiam mi supozeble prenus Mortenon, ĉar mi ja elektis lin 
jam antaŭe!   Sed de tio oni ne povas vivi." 
</p>
<p class="p">
     Georgo pensis dum la nokto pri tiu interparolo.   Lin 
maltrankviligis io, pri kio li mem ne povis doni al si kalkulon; sed 
unu penso, kiu estis pli forta ol lia amo al Else, plene lin okupis. 
Tial li iris al Morten, kaj tion, kion li tie diris kaj faris, li 
antaŭe bone pripensis.   Li proponis al li pro plej malgranda kaj 
plej facile plenumebla pago sian domon, li mem, kiel li diris, 
intencas enservigi sin sur ŝipo, al tio estas direktitaj ĉiuj liaj 
deziroj.   Kiam Else tion aŭdis, ŝi pro ĝojo donis al li kison sur 
la buŝo, ĉar Mortenon ŝi amis ja plej multe. 
</p>
<p class="p">
     Frue matene Georgo volis forvojaĝi.   La antaŭan vesperon, 
kiam estis jam malfrue, li ekdeziris ankoraŭ unu fojon viziti 
Mortenon.   Li iris, kaj meze de la dunoj li renkontis la maljunan 
fiŝkaptiston, kiu nenion volis scii pri lia forveturo.   Morten, li 
diris, kredeble povoscias fari amtrinkaĵojn, se ĉiuj knabinoj tiel 
enamiĝas je li.   Georgo ne atentis tiun interparolon, diris adiaŭ 
kaj iris al la domo, en kiu Morten loĝis.   Li aŭdis tie tre 
laŭtan paroladon; Morten ne estis sola.   Georgo ekhezitis; kun Else 
li tute ne volis renkontiĝi, kaj, bone pripensinte, li ankaŭ ne 
volis, ke Morten ankoraŭ unu fojon lin danku; tial li ekiris 
returne. 
</p>
<p class="p">
     En la sekvanta mateno antaŭ tagiĝo li ligis sian pakon, prenis 
sian manĝaĵkorbon kaj ekiris laŭlonge de la dunoj; oni tie povis 
iri pli facile ol sur la malfacila sabla vojo; krom tio li faris 
sufiĉe grandan vojiron flanken, ĉar li volis antaŭe esti en 
Fjaltring apud Bovbjerg, kie loĝis la angilvendisto, al kiu li 
promesis, ke li lin vizitos. 
</p>
<p class="p">
     La blua maro estis glata kiel spegulo, konkoj kuŝis ĉie 
ĉirkaŭe, la ludilo de lia infaneco rompiĝadis sub liaj piedoj. 
Dum li tiel iris, el lia nazo montriĝis sango; tio estis nur 
senvalora cirkonstanco, sed eĉ tia povas havi signifon.   Kelke da 
grandaj sangaj gutoj falis sur lian manikon, li forviŝis ilin, 
haltigis la sangon, kaj ŝajnis al li, ke ĝia perdo malplipezigis al 
li la kapon kaj la koron.   En la sablo floris malgranda mara 
brasiko; li derompis trunketon kaj fiksis ĝin al sia ĉapelo. 
Kuraĝa kaj bonhumora li volis esti, li iris ja en la malproksiman 
mondon, "iom antaŭ la pordon laŭlonge de la rivero", kiel deziris 
la angilaj infanoj. "Gardu vin kontraŭ la malbonaj homoj, ili vin 
primortigos, detiros de vi la haŭton, distranĉos kaj metos vin en 
la kaserolon!" li ripetis al si mem kaj ridetis, li espereble trairos 
ja la mondon kun nedifektita haŭto.   Bona humoro estas bona 
defendo. 
</p>
<p class="p">
     La suno staris jam alte sur la ĉielo, kiam li atingis la 
mallarĝan enveturejon, kiu kondukas el la Norda maro en 
Nissumfjordon.   Li ekrigardis malantaŭen kaj rimarkis en sufiĉe 
granda distanco du rajdantojn, kiujn sekvis aliaj homoj piede; 
ŝajnis, ke ili tre rapidas, sed lin tio cetere ne povis interesi. 
</p>
<p class="p">
     La boato troviĝis sur la alia flanko de la enveturejo; Georgo 
vokis, ke ĝi lin prenu; sed kiam li kun la boatisto ne traveturis 
ankoraŭ duonon de la vojo, aperis la homoj, kiuj tiel rapidis 
alveni.   Ili vokis, ili minacis, ili ordonis en la nomo de la leĝo. 
Georgo ne komprenis, kion tio povas signifi, tamen li opiniis, ke 
plej bone estas iri returne; li mem prenis remilon kaj direktis la 
boaton returne.   En la sama momento la homoj ensaltis en la boaton, 
kaj antaŭ ol li komprenis, kion ili faras, ili ligis al li manojn 
per ŝnuro. 
</p>
<p class="p">
     "Pro via krimo vi pagos per la vivo," ili diris; "estas bone, ke 
ni vin kaptis." 
</p>
<p class="p">
     Ili lin akuzis ne pli kaj ne malpli ol pri tio, ke li mortigis 
homon.   Oni trovis Mortenon kun tratranĉita gorĝo.   Unu el la 
fiŝkaptistoj estis renkontinta Georgon hieraŭ malfrue vespere, 
irantan laŭ la vojo al Morten.   Krom tio oni sciis, ke Georgo ne la 
unuan fojon levis tranĉilon kontraŭ Mortenon.   Li do certe estis 
la mortiginto, kaj nun oni devis meti lin en fidindan gardejon.   La 
vera loko, kien ili devis lin venigi, estis Ringkjobing; sed la vojo 
estis malproksima, la vento havis la direkton okcidenten, malpli ol 
duonon da horo oni bezonis por transveturi la golfon, kaj de tie 
estis nur kvarono de la vojo ĝis Vosborg, kie troviĝis forta 
kastelo kun remparo kaj foskavo.   En la boato troviĝis frato de la 
tiea ĉefa servisto, li opiniis, ke ili certe ricevos la permeson 
enŝlosi Georgon dume en la karceron, en kiu estis sidinta la 
ciganino Longmargareto antaŭ ol oni ŝin ekzekutis. 
</p>
<p class="p">
     La sinpravigadon de Georgo oni ne volis aŭskulti, kelke da 
sangaj gutoj sur lia ĉemizo parolis kontraŭ li pli konvinke ol ĉio 
alia.   Li konsciis sian senkulpecon, kaj ĉar li ĉi tie ne povis ja 
elmontri sian pravecon, li submetis sin al sia sorto. 
</p>
<p class="p">
     Ili eliris sur la teron ĝuste apud la malnova remparo, 
malantaŭ kiu estis starinta la kastelo de la kavaliro Bugge, kien 
Georgo kun siaj adoptintaj gepatroj siatempe venis al la festeno, al 
la funebra festeno; tiuj kvar feliĉaj tagoj estis la luma punkto de 
lia tempo de juneco.   Oni denove kondukis lin laŭ la sama vojo tra 
la herbejo al Vosborg, la siringa arbeto staris en plena florado, la 
altaj tilioj bonodoris, ŝajnis al li, kvazaŭ li nur hieraŭ estis 
ĉi tie. 
</p>
<p class="p">
     En la okcidenta flankparto de la kastelo troviĝas la enirejo al 
la malsupraj lokoj sub la alta ŝtuparo; de tie oni venas en malaltan 
arkaĵan kelon, el kiu Longmargareto estis kondukita al la 
ekzekutejo.   Ŝi estis formanĝinta kvin infanajn korojn kaj estis 
konvinkita, ke se ŝi ricevus ankoraŭ du, ŝi akirus la kapablon 
flugi kaj fari sin nevidebla.   En la muro troviĝis malgranda 
mallarĝa senvitra truo por aero; la ekstere tiel ĉarme odorantaj 
tilioj ne povis sendi sian refreŝigan odoron tiel profunde 
malsupren; ĉi tie interne ĉio estis malagrabla, kruda kaj ŝima. 
Nur unu tabullito staris ĉi tie, sed pura konscienco estas mola 
kuseno, kaj tial malgraŭ ĉio Georgo povis dormi trankvile kaj 
kviete. 
</p>
<p class="p">
     La dika tabulega pordo estis ŝlosita, kaj al ĝi estis 
antaŭŝovita fera stango, sed la inkubo de la superstiĉo, kiel en 
la sinjora domo, tiel ankaŭ en la ŝipista domo, enrampas eĉ tra 
serura truo.   Georgo sidis en la subtero kaj pensis pri 
Longmargareto kaj pri ŝiaj teruraj faroj.   Ŝiaj lastaj pensoj 
plenigis ĉi tiun spacon en la nokto antaŭ ŝia ekzekuto.   Li 
rememoris ĉiujn sorĉojn, kiuj estis farataj ĉi tie en la malnova 
tempo, kiam ĉi tie loĝis la bienmastro Svanwedel, kaj ĉiuj ja 
sciis, ke la ĉenhundo, kiu staris sur la ponto, ĉiun matenon estis 
trovata pendigita per sia propra ĉeno super la balustrado.   Ĉio 
ĉi tio plenigis Georgon per tremo, tamen unu sunradio de ĉi tiu 
loko lumis al li de ekstere internen, tio estis la rememoro pri la 
floranta siringo kaj pri la tilioj. 
</p>
<p class="p">
     Cetere li sidis tie ne longe, oni forkondukis lin en 
Ringkjobingon, kie oni lin metis en tiel saman severan malliberejon. 
</p>
<p class="p">
     La tempo, en kiu li vivis, tute ne estis simila al nia; al la 
kompatinda homo estis tre malfacile.   Ne malproksima estis ankoraŭ 
la tempo, kiam vilaĝanaj domoj kaj eĉ tutaj vilaĝoj estis aligataj 
al novaj bienoj.   Sub tiu regado koĉero kaj servistoj fariĝadis 
voktoj, kiuj povis kondamni malriĉulon pro plej malgranda eraro al 
perdo de lia kampo kaj al vergoj sub la malhonora kolono.   En tiu 
aŭ alia loko troviĝis ankoraŭ homo de tiu speco, kaj en Jutlando, 
malproksime de la reĝurbo Kopenhago kaj de la kleraj bonintencaj 
regantoj, oni ofte ankoraŭ manipuladis kun la leĝo arbitre, kaj la 
malplej ĉefa estis tio, ke la afero de Georgo daŭris tre longe. 
</p>
<p class="p">
    Tre malvarme estis tie, kie li sidis.   Kiam ĉio finiĝos? 
Senkulpe li estis ĵetita en suferojn kaj mizeron; tia estis lia 
sorto!   Li havis nun sufiĉe da tempo, por pripensi sian surteran 
sorton; kial ĝuste li estis tiel punata?   Jes, tio, kiel oni diras, 
iam fariĝos al li klara "en la alia vivo", en tiu, kiu certe nin 
atendas.   La kredo forte estis inokulita al li en la mizera dometo 
de lia hejmo.   Kio ne povis prilumi kaj varmigi la koron de lia 
patro en la abundeco kaj sunlumo de Hispanujo, tio ĉi tie al li 
plenigis la koron en malvarmo, kaj malvarmo fariĝis por li konsola 
lumo, favorkora dono de Dio, kaj ĉi tio neniam estas trompo. 
</p>
<p class="p">
     Jen la printempaj ventegoj fariĝis senteblaj.   La ruliĝadon 
de la Norda maro oni aŭdas en la malproksimeco de mejloj sur la 
tero, sed nur tiam, kiam la ventego kvietiĝis.   Ĝi sonas tiel, 
kvazaŭ centoj da pezaj veturiloj moviĝus sur malfacila kavoplena 
vojo.   Tiuj sonoj penetradis ĝis en la malliberejon de Georgo, kaj 
tio donis al li distraĵon.   Neniaj malnovaj melodioj povis iri al 
li pli profunde en la koron ol tiuj tonoj, la ruliĝanta maro, la 
libera maro, sur kiu oni estas portata tra la mondo, flugas kun la 
ventoj, kaj kie oni ― kien ajn oni venas ― ĉiam havas kun si 
sian propran domon, kiel la limako la sian.   Oni staras ĉiam sur 
sia propra grundo, sur la grundo de la hejmo, eĉ en fremda lando. 
</p>
<p class="p">
     Kiel atente li aŭskultadis la profundan ruliĝadon!   Kiel 
forte ondiĝadis en liaj pensoj la rememoroj!   Esti libera, libera, 
feliĉe libera, se eĉ sen plandoj ĉe la ŝuoj kaj kun flikita 
ĉemizo el maldelikataj fadenoj!   De tempo al tempo ĉiam denove 
ekflamadis en li la malnova fajro de juneco, kaj per kunpremita pugno 
li batadis la muron. 
</p>
<p class="p">
     Semajnoj, monatoj, tuta jaro pasis, kaj oni kaptis faman 
friponon, Niels-ŝteliston aŭ la ĉevalvendiston, kiel la popolo lin 
nomis, ― kaj tiam venis la pli bona tempo, tiam montriĝis, kian 
grandan maljustaĵon oni faris al Georgo. 
</p>
<p class="p">
     Norde de la Ringkjobinga golfo en unu drinkejo, en la 
posttagmezo antaŭ la forvojaĝo de Georgo kaj la okazinta 
hommortigo, renkontiĝis Niels-ŝtelisto kaj Morten.   Oni trinkis 
kelke da glasoj, ne tiom multe por tro eksciti al iu la kapon, tamen 
sufiĉe por meti en moviĝadon la babileman buŝon de Morten.   Li 
parolis laŭte, fanfaronis, rakontis, ke li aĉetis al si domon kaj 
intencas edziĝi; kaj kiam Niels demandis, ĉu li havas por tio 
sufiĉe da mono, Morten fiere frapis la poŝon kaj diris: 
</p>
<p class="p">
     "La mono estas tie, kie ĝi devas esti!" 
</p>
<p class="p">
     Tiu fanfaronado kostis al li la vivon.   Kiam li foriris, Niels 
lin sekvis kaj trapikis al li per tranĉilo la gorĝon, por forpreni 
de li la monon, kiu ne troviĝis. 
</p>
<p class="p">
     Ĉion ĉi tion oni klarigis detale, sed por ni sufiĉas scii, ke 
Georgon oni liberigis.   Sed kion li ricevis kiel kompenson pro tio, 
kion li dum longa tempo suferis en malliberejo kaj malvarmo, 
forpuŝita de la homoj?   Nu, oni diris al li, ke li devas senti sin 
feliĉa, ke li estas senkulpa, ke li povas nun iri sian vojon.   La 
urbestro donis al li kvin spesmilojn por la vojaĝo, kaj kelkaj 
urbanoj regalis lin per biero kaj bona manĝo.   Tie ekzistis ankaŭ 
bonaj homoj!   Ne ĉiuj "pikmortigas, detiras la haŭton kaj metas en 
la kaserolon."   Sed la plej bona estis tio, ke la komercisto Bronne 
el Skagen, tiu sama, ĉe kiu Georgo antaŭ unu jaro volis sin 
enserviĝi, ĝuste en tiuj tagoj estis negocafere en Ringkjobing. 
Li aŭdis pri la tuta afero, komprenis kaj sentis, kiom multe Georgo 
suferis, kaj tial li decidis aranĝi por li pli bonan vivon, montri 
al li, ke ekzistas ankaŭ bonaj homoj. 
</p>
<p class="p">
     Post la malliberejo venis nun libereco, ĉiela regno, amo kaj 
koreco; ankaŭ tion li devis gustumi.   Neniu pokalo de la vivo 
enhavas ekskluzive nur vermuton, neniu bona homo povus regali homon 
nur per la maldolĉa kaliko da suferoj, des pli tion ne povas fari 
Dio, la amo mem. 
</p>
<p class="p">
     "Nun ĉio estu enterigita kaj forgesita!" diris la komercisto 
Bronne, "ni faru bonan dikan strekon tra la lasta jaro.   La 
kalendaron ni forbruligos, kaj post du tagoj ni veturos al la paca, 
benita, gaja Skagen; ĝi troviĝas en angulo, oni diras; ho, benita 
forna angulo ĝi estas kun malfermitaj fenestroj en la malproksiman 
mondon." 
</p>
<p class="p">
     Tio povis esti nomata vojaĝo!   Tio povis esti nomata denove 
bone spiri, el la malvarma mallibereja aero veni en la varman 
sunlumon!   La erikejo estis kovrita de floranta eriko, floroj 
vidiĝis abunde unu apud la alia, kaj la knabo-paŝtisto sidis sur la 
tombo de giganto kaj blovis per sia fluto, kiun li eltranĉis al si 
el ŝafa osto.   Montriĝis la Fatamorgano, tiu belega aera fenomeno 
de la dezertoj, kun ŝvebantaj ĝardenoj kaj naĝantaj arbaroj, kaj 
samtempe ankaŭ tiu mirinda aera ondo, kiu estas konata sub la nomo 
"Lokemann, kiu pelas sian ŝafaron." 
</p>
<p class="p">
     Oni vojaĝis supren de Limfjord ĝis Skagen, el kie elmigris la 
viroj kun la longaj barboj, la Longobardoj, kiam en la tempo de 
granda malsato sub la reĝo Snio oni volis mortigi ĉiujn maljunulojn 
kaj infanojn, sed oni aprobis la proponon de unu nobla virino, nomata 
Gambaruk, kiu tie posedis bienojn, kaj kiu proponis, ke prefere la 
junaj homoj elmigru el la lando.   Pri tio Georgo sciis, tiel 
instruita li estis; kaj kvankam li ne konis la landon de la 
Longobardoj transe de la altaj Alpoj, li tamen sciis, kiel tie 
supozeble aspektas, ĉar li mem en sia knaba aĝo estis ja en la 
sudo, en la lando de la Hispanoj.   Li memoris la tieajn amasojn da 
fruktoj, la ruga^jn granatajn floraĵojn, la zumadon, murmuradon kaj 
sonoradon de la abelujoj de la grandaj urboj; plej bele tamen estas 
en la hejma lando, kaj la hejmo de Georgo estis Danujo. 
</p>
<p class="p">
     Fine ili atingis "Vendilskaga"n, kiel Skagen estas nomata en 
malnovaj Norvegaj kaj Islandaj skriboj.   Sur la spaco de mejloj, nur 
en tiu aŭ alia loko interrompate de dunoj kaj plugteraj kampoj, 
etendiĝas kaj jam tiam etendiĝis la malnova Skagen kun sia 
okcidenta kaj orienta urbo ĝis la lumturo proksime de "Grenen". 
Domoj kaj bienetoj troviĝis, kiel ankoraŭ nun, disĵetite inter 
kunkunblovitaj sablaj montetoj, kiuj ofte ŝanĝas sian formon.   De 
ĉiuj flankoj al la okulo prezentiĝas vera dezerto, kie la vento 
plensence ruliĝas en la sablo kaj kie mevoj, maraj hirundoj kaj 
sovaĝaj cignoj tiom multe krias, ke la oreloj doloras.   Unu mejlon 
sudokcidente de "Grenen" troviĝas "La Monteto" aŭ Malnova Skagen, 
kaj tie loĝis la komercisto Bronne, tie de nun devis vivi Georgo. 
La domo estis gudrita, la flankaj konstruaĵoj anstataŭ tegmento 
havis sur si renversitan boaton, porkostaloj estis konstruitaj el 
ŝiprompaĵoj, barilo tie ne ekzistis, ĉar por kio oni ĝin bezonus! 
Sed sur ŝnuroj pendis en longaj vicoj, unu vico super la alia, 
tranĉmalfermitaj fiŝoj, por ke ili sekiĝu en la vento.   La tuta 
bordo estis ankoraŭ kovrita de putrantaj haringoj, la reto ja 
apenaŭ estis ĵetita en la akvon, oni jam tiradis plenajn ĉarojn da 
haringoj sur la teron; estis tro multe da ili, oni ĵetadis ilin 
returne en la maron, aŭ oni lasadis ilin kuŝi kaj putri. 
</p>
<p class="p">
     La edzino kaj la filino de la komercisto kaj eĉ ĉiuj domanoj 
ĝojkriante iris renkonte, kiam la patro denove revenis hejmen.   Kia 
premado de manoj, kriado kaj tumulto!   Kaj kian ĉarman vizaĝeton 
kaj kiajn du ĉarmajn okulojn havis la filino! 
</p>
<p class="p">
     En la domo estis hejmece, kaj oni tie bone vivis.   Pladoj kun 
fiŝoj estis metitaj sur la tablon, pleŭronektoj, kiujn eĉ reĝo 
nomus belega manĝaĵo; vino el la vinberĝardenoj de Skagen, la 
granda maro; la vinberoj elpremite ruliĝadis sur la teron, kiel en 
bareloj, tiel ankaŭ en boteloj. 
</p>
<p class="p">
     Kiam la patrino kaj la filino sciiĝis, kiu Georgo estas kaj 
kiel senkulpe kaj malfacile li suferis, tiam iliaj okuloj ekbrilis al 
li duoble pli afable kaj milde, kaj plej afable brilis la okuloj de 
la filino, la ĉarma fraŭlino Klaro.   Li trovis amoplenan feliĉan 
hejmon en malnova Skagen, tio estis tre bonfara por lia koro, kaj la 
koro de Georgo ja multe spertis, ankaŭ la maldolĉan lagon de amo, 
kiu hardas aŭ moligas.   La koro de Georgo estis ankoraŭ tiel mola, 
tiel juna, en ĝi troviĝis neokupita loketo.   Estis tial efektive 
tre feliĉa cirkonstanco, ke fraŭlino Klaro post tri semajnoj estis 
veturonta per ŝipo al Christianssand en Norvegujo, por viziti 
onklinon kaj pasigi ĉe ŝi la vintron. 
</p>
<p class="p">
     Dimanĉon antaŭ la forveturo ili ĉiuj estis en la preĝejo, 
por komuniiĝi.   Granda kaj bela estis la preĝejo, Skotoj kaj 
Holandanoj konstruis ĝin antaŭ kelke da jarcentoj, en malgranda 
distanco de la nuna urbo.   Ĝi fariĝis iom kaduka, kaj la vojo 
supren kaj malsupren tra la profunda sablo estis tre malfacila, tamen 
oni faradis al si la rilate malgrandan penon, por veni en la domon de 
Dio, kanti sanktan preĝon kaj aŭskulti predikon.   La alte 
amasiĝinta moviĝema sablo leviĝis jam ĝis super la ĉirkaŭbara 
muro de la tombejo, tamen ĝis nun oni ĉiam ankoraŭ havis la eblon 
ŝirmi kontraŭ la sablo la tombojn. 
</p>
<p class="p">
     Tio estis la plej granda preĝejo sur la norda flanko de 
Limfjord.   La virgulino Mario staris sur la altaro en natura 
grandeco, kun ora krono sur la kapo kaj kun la infano Jesuo sur la 
brako.   En la ĥorejo estis skulptitaj la sanktaj apostoloj, kaj 
supre sur la muro oni vidis la portretojn de la malnovaj urbestroj 
kaj urbaj konsilanoj de Skagen kun iliaj subskriboj.   La katedro 
estis ornamita per multekosta tranĉskulptaĵo.   La suno ĉarme 
lumis en la preĝejon, kaj ĝiaj radioj falis sur la latunan lustron 
kaj sur la malgrandan ŝipon, kiu pendis malsupren de la plafono. 
</p>
<p class="p">
     Georgon ekposedis sankta, infane pura sento, tiel same kiel 
tiam, kiam li, estante ankoraŭ duone infano, staris en la riĉa 
Hispana preĝejo, sed ĉi tie li havis en si la konscion, ke li 
ankaŭ apartenas al la komunumo. 
</p>
<p class="p">
     Post la prediko okazis la ceremonio de la komunio, li ricevis 
kun la aliaj la panon kaj la vivon, kaj hazarde okazis, ke li genuis 
tuj apude de fraŭlino Klaro.   Sed liaj pensoj estis direktitaj 
plene al Dio kaj al la sankta ceremonio, tiel ke nur kiam ili 
leviĝis, li rimarkis, kiu estis lia najbaro; li vidis, kiel sur 
ŝiaj vangoj deruliĝis pezaj larmoj. 
</p>
<p class="p">
     Du tagojn post tio ŝi forveturis Norvegujon; Georgo laboradis 
en la domo kaj okupadis sin je la fiŝkaptado, kaj en tiu tempo oni 
povis kapti ankoraŭ pli da fiŝoj ol nuntempe.   Ĉiun dimanĉon, 
kiam li sidis en la preĝejo kaj direktis siajn okulojn al la bildo 
de la patrino Mario sur la altara pentraĵo, liaj okuloj rigardis 
ankaŭ dum momento tiun lokon, kie fraŭlino Klaro estis genuinta 
flanke de li, kaj li pensis pri ŝi, li pensis pri tio, kiel kore 
bona ŝi estis en rilato al li. 
</p>
<p class="p">
     Venis la aŭtuno kun pluvo kaj neĝo; la akvo staris kaj kovris 
la tutan ĉirkaŭaĵon de la urbo, la tero ne povis enpreni en sin la 
tutan akvon, oni devis vadi aŭ eĉ veturi per boato.   La ventego 
ĵetis ŝipojn unu post la alia sur la mortodonajn rifojn, estis 
neĝoventegoj kaj sabloventegoj, la sablo leviĝis ĉirkaŭ la domoj 
kaj amasiĝis tiel alte, ke la homoj elrampis tra la kamentuboj. 
Sed en ĉi tiu regiono tio estis nenio eksterordinara.   Kompense 
estis varme kaj komforte en la loĝejoj, erikeja torfo kaj 
ŝiprompaĵa ligno kraketis en la fornoj, kaj la komercisto Bronne 
voĉlegis el malnova kroniko, legis pri la reĝido Hamlet el Danujo, 
kiu transŝipiĝis el Anglujo Jutlandon kaj donis batalon apud 
Bovberg.   Lia tombo estis apud Ramme, en la distanco de nur kelke da 
mejloj de la loĝejo de nia malnova konato, la angilvendisto. 
Tomboj de gigantoj staris tie sur la erikejo centope, ili formis 
kvazaŭ unu solan grandan tombejon; la komercisto Bronne mem vizitis 
la tombon de Hamlet.   Oni parolis pri la malnova tempo, pri la 
najbaroj, la Angloj kaj Skotoj, kaj Georgo tiam kantis la kanton pri 
la "Angla reĝido", pri la belega ŝipo kaj pri tio, kiel ĝi estis 
aranĝita:</p> 
<center class="lg">
          <span class="l">„Orkovrita ĝi estis de rando ĝis rando,</span>
<br> 
          <span class="l">Portis vortojn de Dio, simbolojn de l' lando.</span>
<br> 
          <span class="l">Virgulinon tre belan kaj plenan de ĉarmo</span>
<br> 
          <span class="l">La reĝido karesis kun amo kaj varmo.“</span>
<br> 
</center>
<p class="p">     Precipe ĉi tiun verson Georgo kantis kun kora sento, liaj 
okuloj ĉe tio mirinde lumis, cetere ili ja de lia naskiĝo estis 
tiel nigraj kaj radiantaj. 
</p>
<p class="p">
     Kantado kaj legado alternadis reciproke, bonstato estis sentebla 
en la domo, la familia vivo ampleksis ĉiujn en la domo, kaj ĉio 
estis bone tenata.   La frotpurigitaj stanaj teleroj brilis, sub la 
plafono pendis kolbasoj kaj ŝinkoj, da vintraj ŝtofoj tie estis 
granda abundo.   Ion similan ni eĉ nun ankoraŭ povas trovi en 
multaj riĉaj vilaĝanaj bienetoj de la okcidenta bordo, kie 
troviĝas neelĉerpebla provizo de manĝaĵoj kaj en la ĉambroj 
regas plej granda pureco.   Al tio oni ĝuste en nia tempo trovas tie 
tute rimarkindan gradon de saĝeco kaj bona humoro.   Gastamo tie 
regas kiel en la tendo de Arabo. 
</p>
<p class="p">
     Depost tiuj kvar feliĉaj tagoj de sia juneco, kiam Georgo estis 
invitita al la funebra festeno, li neniam plu travivis tian feliĉan 
tempon kiel nun, kaj tamen mankis fraŭlino Klaro, sed ŝi ne mankis 
en la pensoj kaj paroloj. 
</p>
<p class="p">
     En Aprilo devis iri ŝipo al Norvegujo, kaj Georgo estis 
kunveturonta.   Tio kompreneble multe pligrandigis lian bonan 
humoron; ankaŭ, kiel diris patrino Bronne, lia eksteraĵo multe 
pliboniĝis, kaj estis plezuro lin rigardi. 
</p>
<p class="p">
     "Kaj ne malpli granda plezuro estas rigardi vin," diris la 
maljuna komercisto. "Georgo enportis vivon en la vintrajn vesperojn 
kaj ankaŭ en nian patrineton!   Vi fariĝis nun pli juna, vi 
aspektas bone kaj bele!   Sed vi ankaŭ tiam estis la plej bela 
knabino en Viborg, kaj tio signifas tre multe, ĉar tie mi ĉiam 
trovis la knabinojn la plej belaj." 
</p>
<p class="p">
     Georgo nenion diris al tio, ĉar ne konvenis, sed li pensis pri 
unu knabino el Skagen, kaj al ŝi li ŝipveturis, kaj la ŝipo ĵetis 
ankron en la haveno de Christianssand.   Dank' al favora vento li 
atingis sian celon post duono da tago. 
</p>
<p class="p">
     Unu matenon komercisto Bronne iris al la lumturo, kiu staras en 
granda malproksimeco de Malnova Skagen, tute apude de "Grenen". 
Kiam li alvenis sur la turo, la karboj sur la turniĝanta disko estis 
delonge estingiĝintaj kaj la suno staris jam alte.   Sur la spaco de 
tuta mejlo de la plej ekstrema pinto de la bordo etendiĝis 
sablorifoj sub la akvo.   Antaŭ ili hodiaŭ montriĝis kvar ŝipoj, 
kaj ŝajnis al li, ke inter ili li rimarkas per la lorno la "Karen 
Bronne", kiel estis nomata lia ŝipo.   Kaj efektive tiel estis, la 
ŝipo estis alproksimiĝanta; Klaro kaj Georgo estis sur la ŝipo. 
La lumturo kaj preĝeja turo de Skagen aperis al ili kiel ardeo kaj 
cigno sur la blua akvo.   Klaro sidis sur la ferdeko kaj vidis, kiel 
iom post iom elakviĝas la dunoj.   Se la vento restus tiel favora, 
ili povus post unu horo atingi la hejmon; tiel proksime ili estis de 
ĝi kaj de la ĝojo, ― tiel proksime ili estis de la morto kaj de 
morta angoro. 
</p>
<p class="p">
     Subite rompiĝis tabulo en la ŝipo, la akvo penetris internen; 
oni penis ŝtopi la fendon, ĉiuj pumpiloj komencis labori, ĉiujn 
velojn oni suprentiris, oni pendigis supre la flagon de alarmo.   Ili 
estis en la distanco de ankoraŭ unu mejlo de la tero, oni vidis 
fiŝkaptistajn boatojn, sed en granda malproksimeco, la vento pelis 
ilin al la tero, la ondoj ankaŭ helpis, sed tio ne sufiĉis, la 
ŝipo komencis droni.   Georgo forte ĉirkaŭprenis Klaron per sia 
dekstra brako. 
</p>
<p class="p">
     Per kiaj okuloj ŝi rigardis lin, kiam li en la nomo de Dio 
ĵetis sin kun ŝi en la maron!   Ŝi eligis krion, sed ŝi povis 
esti certa, ke li ŝin ne forlasos. 
</p>
<p class="p">
     Kion kantis la kanto:</p> 
<center class="lg">
          <span class="l">„Virgulinon tre belan kaj plenan de ĉarmo</span>
<br> 
          <span class="l">La reĝido karesis kun amo kaj varmo,“</span>
<br>
</center>
<p class="p">tion faris Georgo en 
la horo de angoro kaj danĝero.   Nun alportis al li grandan utilon 
la cirkonstanco, ke li estis bona naĝisto; per la piedoj kaj per unu 
brako li penis naĝi antaŭen, la duan brakon li tenis forte ĉirkaŭ 
la juna knabino.   Kiam li volis iom ripozi, li faris akvotretadon 
kaj uzis ĉiujn artaĵojn, kiujn li konis, por konservi tiom da 
fortoj, ke li povu atingi la teron.   Li aŭdis, ke ŝi ekĝemas, li 
sentis, ke ŝi konvulsie ektremas, kaj li tenis ŝin des pli forte. 
Unu sola ondo transĵetiĝis super ŝi; la fluo denove ŝin levis. 
La akvo estis tiel profunda, tiel klara, ke al li dum unu momento 
ŝajnis, ke li vidas en la profundo briletantan skombran rifon, aŭ 
eble tio estis la Levjatano mem, kiu volis ilin engluti.   La nuboj 
ĵetadis ombron sur la akvon, kaj poste denove aperadis lumantaj 
sunradioj. Kriantaj birdoj en grandaj amasoj flugis super li, kaj la 
sovaĝaj anasoj, kiuj peze kaj dormeme naĝis sur la akvo, kun timego 
ekflugis supren antaŭ la naĝanto.   Sed liaj fortoj, kiel li 
sentis, elĉerpiĝadis; ĝis la tero estis ankoraŭ distanco de 
kelkaj kabloj, sed venis helpo, alproksimiĝis boato.   Tamen sub la 
akvo staris ― li tion klare vidis ― blanka, sovaĝokule lin 
rigardanta figuro.... ondo lin levis, la figuro ĵetis sin sur 
lin.... li sentis ekpuŝon, antaŭ li fariĝis nokto, lia konscio 
malaperis. 
</p>
<p class="p">
     Sur la sablorifo staris ŝiprompitaĵo, la maro ĝin kovris, la 
blanka bekfiguro de la ŝipo estis apogita al ankro, kaj ĝia ankra 
fero elstaris ĝuste ĝis la nivelo de la akvo.   Georgo, kiun la 
fluo kun granda forto pelis antaŭen, surpuŝiĝis sur ĝin. Senforta 
li falis kun sia ŝarĝo, sed la sekvanta ondo denove levis lin kaj 
la knabinon. 
</p>
<p class="p">
     La ŝipanoj kaptis ilin kaj tiris ilin en la boaton, la sango 
fluis de la vizaĝo de Georgo, li estis kiel senviva, sed la knabinon 
li tenis tiel forte, ke oni perforte devis ŝin liberigi el lia brako 
kaj mano.   Kadavre pala, senviva kaj etendita ŝi kuŝis en la 
boato, kiu remis al Skagen. 
</p>
<p class="p">
     Ĉiuj rimedoj vane estis uzitaj por revivigi Klaron; ŝi mortis 
kaj restis mortinta.   Dum longa tempo li estis naĝinta kun kadavro; 
por mortintino li laboris kaj elĉerpis siajn fortojn. 
</p>
<p class="p">
     Georgo ankoraŭ spiris; lin oni portis al la plej proksima domo 
en la dunoj.   Iu kvazaŭ subĥirurgo, kiu troviĝis sur tiu loko, 
sed kiu laŭ sia profesio estis forĝisto kaj butikisto, provizore 
bandaĝis Georgon, ĝis oni en la sekvanta tago povis venigi 
kuraciston el Gjorring. 
</p>
<p class="p">
     La cerbo de la malsanulo estis atakita, li kuŝis en furiozeco 
kaj eligadis sovaĝajn kriojn; sed en la tria tago li fariĝis 
senkonscia, lia vivo, kiel ŝajnis, pendis nur sur unu fadeno, kaj se 
ĝi disŝiriĝus, tio, laŭ la opinio de la kuracisto, estus la plej 
bona, kion oni povus deziri al Georgo. 
</p>
<p class="p">
     "Ni petu Dion, ke li evitu la morton; li tamen restos ja homo." 
</p>
<p class="p">
     Kaj efektive, la vivo tenis lin forte, la fadeno ne volis 
disŝiriĝi, sed la fadeno de rememoroj disŝiriĝis, ĉiuj mensaj 
kapabloj malaperis, kaj tio estis terura.   Restis nur vivanta korpo, 
korpo, kiu estis ricevonta returne sian sanon. 
</p>
<p class="p">
     Georgo restis en la domo de la komercisto Bronne. 
</p>
<p class="p">
     "Li ricevis ja sian mortigan malsanon per tio, ke li faris 
superhomajn penojn por savi al ni nian infanon," diris la maljuna 
homo; "nun li estas nia filo." 
</p>
<p class="p">
     Oni nomis Georgon idioto, tio tamen ne estis la ĝusta esprimo; 
li estis kiel instrumento, kies kordoj malstreĉiĝis kaj ne povas 
plu soni.   Nur por unu sola momento, por malmulte da minutoj ili 
streĉiĝis, kaj ili eksonis.   Malnovaj melodioj eksonis, apartaj 
taktoj, bildoj, ravantaj bildoj disruliĝis.   Poste li denove sidis 
kun rigida rigardo kaj senpense; ni povas supozi, ke li ne suferis; 
la nigraj okuloj perdis sian brilon, ili similis al nigra 
spirnebulita vitro. 
</p>
<p class="p">
     "Malfeliĉa idiota Georgo!" oni diradis. 
</p>
<p class="p">
     Tia estis li, kiu sub la koro de sia patrino estis portata por 
tiel riĉa kaj feliĉa surtera vivo, ke "estis fiereco, terura 
malhumileco" deziri al si vivon post la tera aŭ kredi je ĝi. 
Ĉiuj grandaj kapabloj de la animo estas do forĵetitaj?   Nur 
malfacilaj tagoj, doloro kaj trompiĝo estis lia sorto.   Li estis 
belega bulbo, elŝirita el sia riĉa tero kaj ĵetita en la sablon, 
por forvelki!   Ĉu la estaĵo, kreita laŭ la bildo de Dio, havis 
neniam pli bonan, pli altan valoron?   Ĉu la tutaĵo estis kaj estas 
nur ludo de la hazardo?   Ne!   La amo de Dio devis kaj volis doni al 
li en alia vivo kompenson pro ĉio, kion li ĉi tie suferis kaj je 
kio li estis senigita. "La Eternulo estas favorkora, kaj Lia boneco 
daŭras eterne."   Ĉi tiujn vortojn el la psalmoj de Davido kun 
kredo kaj konsolo parolis la pia maljuna komercistedzino, kaj la 
preĝo de ŝia koro estis, ke Dio baldaŭ liberigu Georgon de liaj 
suferoj, por ke li povu eniri en la vivon eternan. 
</p>
<p class="p">
     Sur la tombejo, kie la sablo flugadis trans la muron, kuŝis la 
enterigita Klaro.   Ŝajnis, ke Georgo absolute ne pensas pri tio, 
ĝi ne apartenis al la rondo de liaj pensoj, kiu konsistis nur el 
fragmentoj el delonge malaperinta tempo.   Ĉiun dimanĉon li 
akompanis la familion en la preĝejon kaj sidis tie silente kaj kun 
senpensa rigardo.   Unu tagon li dum la kantado eligis ĝemon, liaj 
okuloj eklumis, ili estis direktitaj al la altaro, al tiu loko, kie 
li antaŭ pli ol unu jaro genuis kune kun sia mortinta amikino, li 
eldiris ŝian nomon, paliĝis, kaj larmoj ekfluis sur liaj vangoj. 
</p>
<p class="p">
     Oni elkondukis lin el la preĝejo, kaj li diris, ke li sentas 
sin bone; al li ne ŝajnis, ke io al li mankas, li ne havis ian 
rememoron pri tio.   Tiel konfesis li, kiun Dio suferigis, kiun Dio 
ŝajne forĵetis. ― Kaj Dio, nia kreinto estas plej saĝa kaj plej 
amanta, ― kiu povas dubi pri tio?   Nia koro kaj nia prudento tion 
komprenas, la Biblio tion konfirmas: "Lia boneco daŭras eterne!" 
</p>
<p class="p">
     En Hispanujo, kie inter oranĝoj kaj laŭroj estas 
ĉirkaŭblovataj de varmaj ventetoj la oraj Maŭraj kupoloj, kie 
sonas kantado kaj kastanjetoj, en belega domo sidis seninfana 
maljunulo, la plej riĉa komercisto.   Tra la stratoj iris infanoj en 
procesio kun kandeloj kaj flirtantaj standardoj.   Kiom multe el sia 
riĉeco li plej volonte fordonus, por posedi ankoraŭ siajn infanojn, 
sian filinon, aŭ ŝian infanon, kiu eble neniam ekvidis la lumon de 
ĉi tiu mondo, kaj kiamaniere ĝi povus ekvidi la lumon de la 
eterneco, de la paradizo? "Malfeliĉa infano!" 
</p>
<p class="p">
     Jes, malfeliĉa infano!   Efektive ankoraŭ infano, kaj tamen 
havanta jam la aĝon de pli ol tridek jaroj, ― tiun aĝon Georgo 
atingis en Malnova Skagen. 
</p>
<p class="p">
     La fluganta sablo kuŝiĝis sur la tomboj ĝis la supra rando de 
la preĝeja muro; tamen la mortantoj volis kaj devis esti enterigataj 
ĉi tie, apud la antaŭe mortintaj, apud la parencoj kaj la karaj 
personoj.   La komercisto Bronne kaj lia edzino kuŝis ĉi tie apud 
sia infano sub la blanka sablo. 
</p>
<p class="p">
     Estis frua sezono, la tempo de la ventegoj; la dunoj fumis; la 
maro ĵetadis altajn ondojn; la birdoj flugadis en grandaj amasoj, 
kiel nuboj en ventego, kriaĉante super la dunoj.   Ŝiprompiĝoj 
sekvis unu la alian sur la rifoj kaj sablaĵoj. 
</p>
<p class="p">
     Unu posttagmezon, kiam Georgo sola sidis en la ĉambro, subite 
komencis iom tagiĝi en lia animo; lin atakis la sento de ia speciala 
maltrankvileco, kia atakis lin ofte en liaj pli junaj jaroj kaj 
peladis lin sur la dunojn kaj sur la erikejon. 
</p>
<p class="p">
     "Hejmen! hejmen!" li diris.   Neniu lin aŭdis.   Li eliris el 
la domo, al la dunoj, la sablo kaj malgrandaj ŝtonetoj batadis lian 
vizaĝon kaj turniĝadis ĉirkaŭ li.   Li iris rekte al la preĝejo. 
La sablo, kiu amasiĝis ĉe la muro, atingis jam la altecon de duono 
de la fenestroj, sed sur la vojeto antaŭ la preĝejo la sablo estis 
forŝovelita, la pordo de la preĝejo ne estis ŝlosita kaj ĝi estis 
facile malfermebla.   Georgo eniris. 
</p>
<p class="p">
     Blekegante flugis la vento super la urbo Skagen; tio estis 
uragano, kiun oni ne memoris jam de tre longa tempo, vere terura 
vetero.   Sed Georgo estis en la domo de Dio, kaj dum ekstere 
malleviĝis la malluma nokto, en li fariĝis lume, tio estis la lumo 
de la animo, kiu neniam plene estingiĝas.   Li sentis, kiel la peza 
ŝtono, kiu kuŝis sur lia kapo, senbrue deruliĝis.   Ŝajnis al li, 
ke li aŭdas la sonadon de la orgeno, sed tio estis la ventego kaj la 
ruliĝanta maro.   Li sidiĝis en preĝeja seĝo, kaj la kandeloj 
ekbrulis, unu apud la alia, tia granda kvanto, kian li vidis nur en 
Hispanujo.   Kaj ĉiuj bildoj de la malnovaj urbaj konsilanoj kaj 
urbestroj fariĝis vivantaj, ili eliris el la muro, kie ili staris de 
multe da jaroj, kaj sidiĝis en la ĥorejo.   La pordoj de la 
preĝejo malfermiĝis, kaj eniris ĉiuj mortinto; feste vestitaj en 
la kostumoj de sia tempo; ili venis sub la sonoj de bela muziko kaj 
sidiĝis en la seĝoj Tiam eksonis sankta kanto simile al la 
ruliĝanta maro, kaj liaj maljunaj adoptintaj gepatroj de la Huusbyaj 
dunoj ankaŭ estis ĉi tie, kaj la maljuna komercisto Bronne kun sia 
edzino, kaj flanke de ili, tute apude de Georgo, sidis ilia milda 
ĉarma filino.   Ŝi donis al Georgo la manon, kaj ili iris al la 
altaro, kie ili iam antaŭe genuis, kaj la pastro kunmetis iliajn 
manojn kaj konsekris ilin al vivo en amo.   Supre ekbruis sonoj de 
trombonoj, admirindaj kiel infanaj voĉoj plenaj de sopiro kaj de 
ĝojo, ili fariĝis plenaj orgenaj sonoj, uragano de plenaj, majestaj 
tonoj, ĉarmaj por la orelo kaj tamen tiel potencaj, ke ili povis 
krevigi tombajn ŝtonojn. 
</p>
<p class="p">
     Kaj la ŝipo, kiu pendis en la ĥorejo, malleviĝis antaŭ ili 
ambaŭ; ĝi fariĝis granda, belega, kun silkaj veloj kaj oritaj 
velstangoj, ĉiu ŝnurego estis traplektita per silko, kaj la ankroj 
estis el ruĝa oro, tute tiel, kiel estis dirite en la malnova kanto. 
Kaj la gefianĉoj iris sur la ŝipon, kaj la tuta preĝeja komunumo 
sekvis, kaj tie troviĝis sufiĉe da loko kaj da belegeco por ili 
ĉiuj.   La muroj kaj arkaĵoj de la preĝejo floris kiel la siringa 
arbetaĵo kaj la bonodoraj tilioj, milde bruetis la branĉoj kaj 
folioj.   Ili kliniĝis, disŝoviĝis, kaj la ŝipo leviĝis kaj 
eknaĝis kun ili tra la maro, tra la aero. ĉiu preĝeja lumo estis 
malgranda stelo, kaj la ventoj kunigis sian voĉon kun la preĝeja 
kantado, kaj ĉiuj kantis kune: 
</p>
<p class="p">
     "En amo, al majesto!" ― "Neniu vivo perdiĝu!" ― "Feliĉe 
kaj ĝoje!   Haleluja!" 
</p>
<p class="p">
     Kaj ĉi tiuj vortoj estis liaj lastaj en ĉi tiu mondo, 
rompiĝis la ligilo, kiu katenis la senmortan animon. ― Nur senviva 
korpo kuŝis en la malluma preĝejo, super kiu bruis la vento kaj 
ĉirkaŭblovis ĝin per fluganta sablo.</p> 

<p align="center" class="center">* * *</p>

<p class="p">     La sekvanta tago estis dimanĉo, la komunumo kaj la pastro venis 
al la Diservo.   La vojo ĉi tien estis malfacila, preskaŭ neirebla 
kaŭze de la sablo, kaj nun, kiam ili estis ĉi tie, tuta sabla monto 
estis ĉi tie amasiĝinta ĝis alte super la pordo de la preĝejo. 
La pastro voĉlegis mallongan preĝon kaj diris, ke Dio mem ŝlosis 
la pordon de Sia domo, ke ili devas nun iri kaj ie konstrui por Li 
novan domon. 
</p>
<p class="p">
     Poste ili kantis kanton kaj ekiris returne hejmen. 
</p>
<p class="p">
     Georgon oni ne povis trovi, nek en la urbo, nek inter la dunoj, 
kie oni lin serĉis.   Oni diris, ke la ondoj, ruliĝantaj ĝis alte 
sur la sablon, fortiris lin. 
</p>
<p class="p">
     Lia korpo kuŝis entombigita en la plej granda sarkofago, en la 
preĝejo mem.   Dio en ventego ĵetis teron sur lian ĉerkon, la peza 
tavolo da sablo kuŝis kaj ankoraŭ nun kuŝas super ĝi. 
</p>
<p class="p">
     La flugsablo kovris la potencajn arkaĵojn, dunaj kreskaĵoj kaj 
sovaĝaj rozoj kreskas super la preĝejo, super kiu la migranto 
paŝas al ĝia turo, kiu simile al grandega tomboŝtono, tre 
malproksime videbla, elstaras el la sablo kaj montras al la ĉielo. 
Neniu reĝo ricevis pli belan tombon!   Neniu malhelpas la ripozon de 
la mortinto, neniu tion scias aŭ sciis antaŭ ĉi tiu rakonto, ― 
la ventego ĝin kantis al mi inter la dunoj. </p>
<hr>
<div class="footer">
<a href="pupludisto.html">Pupludisto&nbsp;&gt;&gt;</a>
</div>
</body>
</html>
