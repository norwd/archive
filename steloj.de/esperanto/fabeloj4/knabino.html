<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Knabino, kiu paŝis sur panon</h3>
</title>
</head>
<body background="../bld/papero.jpg">
<div class="header">
<span class="header_left"><a href="valdemaro.html">&lt;&lt;&nbsp;La vento rakontas pri Valdemaro Doe kaj pri liaj filinoj</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Knabino, kiu paŝis sur panon</h3>
<p class="first_p">
     Vi certe aŭdis pri la knabino, kiu paŝis sur panon, por ne 
malpurigi siajn ŝuojn, kaj pri tio, kian malbonan sorton ŝi poste 
havis.   Tio estas skribita kaj ankaŭ presita. 
</p>
<p class="p">
     Estis iam malriĉa infano, fiera kaj malhumila; depost sia plej 
frua aĝo ŝi montris jam malbonajn trajtojn de karaktero.   Estante 
ankoraŭ tre malgranda knabineto, ŝi amuziĝadis per tio, ke ŝi 
kaptadis muŝojn, elŝiris al ili la flugilojn kaj lasis ilin poste 
rampi.   Ŝi kaptadis majskarabojn kaj sterkoskarabojn, metis ĉiun 
sur pinglon, poste tenis antaŭ ĝiaj piedetoj verdan folion aŭ 
peceton da papero, kaj la malfeliĉa besteto forte alkroĉiĝis al 
tio kaj turnadis sin ĉiuflanken, por liberiĝi de la pinglo. 
</p>
<p class="p">
     "Jen la skarabo legas!" diradis la malgranda Inger, "vidu, kiel 
ĝi turnas la folion!" 
</p>
<p class="p">
     Kiam ŝi elkreskis, ŝi fariĝis nur pli malbona, ne pli bona; 
sed ŝi estis bela, kaj tio estis ŝia malfeliĉo, ĉar alie la mondo 
traktus ŝin pli severe, ol oni tion faris. 
</p>
<p class="p">
     "Kontraŭ vi oni devas uzi akrajn punrimedojn!" diris ŝia 
propra patrino. "Estante infano vi ofte faris al mi doloron, kiam vi 
ludis sur miaj genuoj; mi timas, ke kiam vi estos plenkreska, vi 
faros doloron al mia koro." 
</p>
<p class="p">
     Kaj tion ŝi bedaŭrinde faris. 
</p>
<p class="p">
     Jen ŝi venis en servadon al altklasaj homoj en la kamparo; ili 
traktadis ŝin kiel sian propran infanon, vestadis ŝin tiamaniere, 
kaj ŝia malhumileco de tio kreskis. 
</p>
<p class="p">
     Kiam pasis unu jaro, ŝiaj gesinjoroj diris al ŝi: "Vi devus 
unu fojon viziti viajn gepatrojn, kara Inger!" 
</p>
<p class="p">
     Kaj ŝi iris, sed nur por sin montri.   Ili vidu, kiel eleganta 
ŝi fariĝis.   Sed kiam ŝi atingis la enirejon de la vilaĝo kaj 
vidis, kiel la junaj knabinoj kaj junuloj ĉe la lageto babilas unuj 
kun la aliaj, kaj ŝi ekvidis, ke ŝia patrino sidas sur ŝtono kun 
fasko da brulligno, kiun ŝi estis kolektinta al si en la arbaro, kaj 
ripozas, tiam Inger ekiris returne; ŝi hontis, ke ŝi, kiu estas 
tiel elegante vestita, havas kiel patrinon tian almozulan virinon, 
kiu kolektas lignon.   Ŝi tute ne bedaŭris, ke ŝi iris returne, 
ŝi estis nur kolera. 
</p>
<p class="p">
     Pasis denove duono da jaro. 
</p>
<p class="p">
     "Vi devus iam iri hejmen kaj viziti viajn maljunajn gepatrojn, 
kara Inger!" diris ŝia mastrino. "Jen vi havas grandan tritikan 
panon, vi povas ĝin preni kun vi por ili; ili ĝojos, kiam ili vin 
vidos." 
</p>
<p class="p">
     Inger metis sur sin sian plej bonan veston kaj siajn novajn 
ŝuojn; ŝi levis alte siajn elegantajn vestojn kaj iris tre 
singarde, por ke ŝiaj piedoj restu puraj kaj elegantaj, kaj pro tio 
oni ja ne povas fari al ŝi riproĉon.   Sed kiam ŝi atingis la 
vojeton, kiu kondukis trans la marĉon kaj sur kiu staris akvo kaj 
formiĝis kotkavo, ŝi ĵetis en la koton la panon por paŝi sur ĝin 
kaj transiri kun sekaj piedoj; sed dum ŝi per unu piedo staris sur 
la pano kaj levis la duan piedon, la pano malleviĝis kun ŝi ĉiam 
pli kaj pli profunden, ŝi malaperis, kaj oni povis vidi nur nigran 
vezikkovritan marĉon. 
</p>
<p class="p">
     Tiel rakontas la historio. 
</p>
<p class="p">
     Kien ŝi venis?   Ŝi venis malsupren al la marĉistino, kiu 
faras bieron.   La marĉistino estas la onklino de la elfaj knabinoj; 
ĉi tiuj estas sufiĉe konataj, oni ilin prikantis kaj pentris, sed 
pri la marĉistino la homoj scias nur tion, ke ŝi faras bieron, kiam 
en somero la herbejoj vaporas.   Ĝuste en ŝian bierfarejon Inger 
malleviĝis kaj tie oni ne povas longe elteni.   Ŝlima truo estas 
preskaŭ palaco en komparo kun la bierfarejo de la marĉistino. 
Ĉiu barelo malbonodoras tiel, ke la homoj svenas de tiu odoro; alte 
amasigitaj unu sur la alia staris la bareloj, kaj se inter ili ie 
montriĝis malgranda aperturo, tra kiu oni povus sin trapuŝi, tion 
malhelpis malsekaj bufoj kaj grasaj limakoj, kiuj tie kuŝis 
intervolvitaj en formo de abomeninda bulo.   Tien falis la malgranda 
Inger; tiu tuta abomeninda vivanta svarmo estis tiel glacie malvarma, 
ke ŝi tremis per ĉiuj membroj kaj ĉiam pli kaj pli rigidiĝis. 
Malgraŭ ĉiuj penoj ŝi ĉiam ankoraŭ estis fiksita al la pano, kaj 
ĉi tiu ŝin tiris malsupren, kiel peco da sukceno altiras peceton da 
papero. 
</p>
<p class="p">
     La marĉistino estis hejme, la bierfarejo ĝuste en tiu tago 
estis pririgardata de la diablo kaj de lia avino.   Ĉi tiu estas 
maljuna, tre veneneca virino, kiu neniam estas senlabora.   Ŝi 
neniam eliras, ne prenante kun si sian manlaboron; ankaŭ ĉi tie ŝi 
havis ĝin kun si.   Ŝi kudris diversajn bagatelojn, por enŝovi 
ilin al la homoj en la ŝuojn, por ke ili perdu sian trankvilecon kaj 
sian pacon; ŝi brodis mensogojn kaj trikis senpripensajn vortojn, 
kiuj falis sur la tero, ĉion ŝi interkudris por malbono kaj pereo. 
Jes, ŝi povosciis kudri, brodi kaj triki, la maljuna avino! 
</p>
<p class="p">
     Ŝi ekvidis Ingeron, surmetis siajn okulvitrojn kaj pririgardis 
ŝin ankoraŭ unu fojon. "Tio estas knabino kun kapabloj!" si diris, 
"mi petas, ke oni donu ŝin al mi kiel memorigaĵon pri mia ĉitiea 
vizito.   Ŝi povas servi kiel altaŭga postamento en la 
antaŭĉambro de mia nepo." 
</p>
<p class="p">
     Kaj ŝi ricevis ŝin.   Tiamaniere la malgranda Inger venis en 
la inferon.   Tien la homoj trafas ne ĉiam rekte, ili povas ankaŭ 
per malrekta vojo tien veni, se ili havas konforman kapablon. 
</p>
<p class="p">
     Tio estis senfine longa antaŭĉambro; oni ricevis kapturnon, 
kiam oni rigardis antaŭen, kaj ankaŭ kapturnon, kiam oni rigardis 
malantaŭen.   Tie staris granda amaso da homoj, kiuj perdis jam 
ĉiujn siajn fortojn; ili atendis, ke oni malfermu al ili la pordon 
de favorkoreco.   Ili povis longe atendi! Grandaj, grasaj, 
anasirantaj araneoj ĉirkaŭŝpinis iliajn piedojn per miljaraj 
teksaĵoj, kaj ĉi tiuj premligis kiel piedŝraŭboj kaj tenis kiel 
feraj ĉenoj; kaj krom tio en ĉiu animo estis maltrankvileco, 
turmenta maltrankvileco.   La avarulo staris, forgesinte la ŝlosilon 
de sia monkesto, kaj la ŝlosilo, kiel li bone sciis, sidis en tiu 
kesto.   Estus tro longe, se oni volus priskribi ĉiujn suferojn kaj 
turmentojn, kiuj tie estis sentataj.   Por Inger tio estis terura 
sento, stari kiel postamento; de malsupre ŝi estis alligita kaj 
alforĝita al la pano. 
</p>
<p class="p">
     "Tion oni havas, se oni volas konservi purajn piedojn!" ŝi 
diris al si mem. "Ho, kiel ĉiuj min rigardaĉas!"   Jes, efektive 
ĉiuj ŝin rigardis; iliaj malbonaj deziroj lumis el iliaj okuloj kaj 
parolis, kvankam ili eĉ tute ne movis la buŝon; ili havis teruran 
aspekton. 
</p>
<p class="p">
     "Estas kredeble plezuro min rigardi!" pensis la malgranda Inger, 
"mi havas belan vizaĝon kaj bonajn vestojn!"   Kaj ŝi faris movadon 
per ŝiaj okuloj, ĉar ŝia nuko estis tro rigida por tio.   Ha, kiel 
ŝi malpuriĝis en la bierfarejo de la marĉistino!   Pri tio ŝi 
antaŭe ne pensis.   La vestoj estis kovritaj kvazaŭ de unu sola 
granda ŝlima makulo; limako alkroĉiĝis al ŝiaj haroj kaj frapadis 
ŝin regule sur la nukon, kaj el ĉiu faldo de ŝia jupo elrigardis 
bufo, kiu bojis kiel astma mopso.   Estis tre malkomforte. "Sed la 
aliaj ĉi tie ankaŭ aspektas terure!" ŝi diris al si, por sin mem 
konsoli. 
</p>
<p class="p">
     Sed la plej malbona afero estis la terura malsato, kiu ŝin 
turmentis; ĉu ŝi ne povis klini sin kaj derompi peceton de la pano, 
sur kiu ŝi staris?   Ne, la dorso fariĝis rigida, la brakoj kaj 
manoj estis rigidaj, ŝia tuta korpo estis kiel statuo, nur siajn 
okulojn ŝi povis movadi en la kapo, turnadi tute ĉirkaŭen, tiel ke 
ŝi povis rigardi malantaŭen, kio prezentis abomenindan aspekton. 
Poste venis la muŝoj, ili rampis super la okulojn, antaŭen kaj 
malantaŭen; ŝi palpebrumis per la okuloj, sed la muŝoj ne 
forflugis, ĉar ili ne povis, iliaj flugiloj estis elŝiritaj, ili 
povis nur rampi.   Kia turmento tio estis!   Kaj al tio ankoraŭ la 
malsato; baldaŭ ŝi havis la senton, kvazaŭ ŝiaj intestoj sin mem 
formanĝas kaj ŝi fariĝas interne tute malplena, terure malplena. 
</p>
<p class="p">
     "Se tio longe daŭros, mi ne eltenos!" ŝi diris, sed ŝi devis 
elteni kaj la turmento daŭris plue. 
</p>
<p class="p">
     Jen brulanta larmo falis sur ŝian kapon, ĝi ruliĝis trans 
ŝia vizaĝo kaj brusto rekte sur la panon; falis ankoraŭ unu larmo, 
falis multaj.   Kiu ploras pri la malgranda Inger?   Ĉu ŝi ne havis 
patrinon sur la tero?   La larmoj de malĝojo, kiujn patrino ploras 
pri sia infano, ĉiam ĝin atingas, sed ili ĝin ne liberigas, ili 
bruligas, ili faras suferojn ankoraŭ pli grandaj.   Kaj jen tiu 
netraelportebla malsato, kaj la nepovado atingi la panon, sur kiun 
ŝi estis paŝinta per sia piedo!   Fine ŝi havis la senton, kvazaŭ 
ĉio en si konsumiĝis, ŝi ŝajnis al si mem kvazaŭ maldika interne 
malplena trunko de kano, kiu ensuĉas en sin ĉiun sonon.   Ŝi 
aŭdis klare ĉion, kio supre sur la tero estis dirata pri ŝi, kaj 
tio, kion ŝi aŭdis, estis nur mallaŭda kaj severa.   Ŝia patrino 
efektive ploris per sinceraj larmoj, el profunde afliktita koro, sed 
ŝi tamen ankaŭ diris: "Post malhumileco venas la falo!   Tio estis 
via malfeliĉo, ho Inger!   Kiel vi afliktis vian patrinon!" 
</p>
<p class="p">
     Ŝia patrino kaj ĉiuj supre konis ŝian pekon, sciis, ke ŝi 
pasis sur panon, enteriĝis kaj malaperis.   La paŝtisto de bovinoj 
tion rakontis, li vidis tion de altaĵo. 
</p>
<p class="p">
     "Ho, kiel forte vi afliktis vian patrinon, Inger!" diris la 
patrino; "jes, mi tion antaŭvidis!" 
</p>
<p class="p">
     "Ho, se mi neniam estus naskita!" pensis ĉe tio Inger, "estus 
al mi multe pli bone.   Nun nenio povas helpi, ke mia patrino 
afliktiĝas." 
</p>
<p class="p">
     Ŝi aŭdis, kiel ŝiaj gemastroj, tiuj bonaj homoj, kiuj estis 
por ŝi kiel gepatroj, diris: "Ŝi estis peka infano!   Ŝi ne 
respektis la donojn de Dio, ŝi tretis tion per la piedoj; ne estas 
espereble, ke la pordo de favorkoreco malfermiĝos por ŝi." 
</p>
<p class="p">
     "Ili devus teni min pli severe!" pensis Inger; "ili devus elpeli 
el mi miajn malbonajn inklinojn, se mi ilin havis." 
</p>
<p class="p">
     Ŝi aŭdis, ke oni verkis versojn pri ŝia peko kaj malboneco. 
La titolo de la kanto estis: "Malhumila knabino, kiu paŝis sur 
panon, por ne malpurigi siajn ŝuojn"; kaj la kanto cirkulis tra la 
tuta lando 
</p>
<p class="p">
     "Kiel multe mi devas pro tio aŭdi kaj suferi!" pensis Inger. 
"La aliaj ankaŭ devus esti punataj pro siaj pekoj.   Jes, tiam oni 
havus multe por puni.   Ha, kiel mi estas turmentata!" 
</p>
<p class="p">
     Kaj ŝia menso fariĝis ĉiam pli kaj pli obstina. 
</p>
<p class="p">
     "Oni devas ĉi tie en ĉi tiu societo fariĝi pli bona!   Sed mi 
ne volas fariĝi pli bona!   Vidu, kiel ili min rigardaĉas!" 
</p>
<p class="p">
     Kaj ŝia koro fariĝis kolera kontraŭ ĉiuj homoj. 
</p>
<p class="p">
     "Nun ili tie supre havas ion por rakonti!   Ha, kiel mi estas 
turmentata!" 
</p>
<p class="p">
     Jen ŝi aŭdis, ke oni rakontas al la infanoj ŝian historion, 
kaj la infanoj nomis ŝin malpia Inger. "Ŝi estis tiel malbona," ili 
diris, "tiel abomeninda, oni devis ŝin dece puni!" 
</p>
<p class="p">
     Ĉiam la infanaj buŝoj parolis senkompatajn vortojn pri ŝi. 
</p>
<p class="p">
     Sed unu tagon, kiam kolero kaj malsato mordis interne en ŝia 
malplena korpo kaj ŝi aŭdis, ke oni eldiris ŝian nomon kaj 
rakontas ŝian historion al senkulpa infano, al malgranda knabineto, 
ŝi ekaŭdis, ke la infano ĉe la rakontado pri la malhumila, 
ornamiĝema Inger ekploris. 
</p>
<p class="p">
     "Sed ĉu ŝi neniam plu revenos supren?" demandis la malgranda 
knabino.   Kaj oni respondis al ŝi: 
</p>
<p class="p">
     "Ŝi neniam plu revenos supren!" 
</p>
<p class="p">
     "Sed se ŝi petos pardonon kaj promesos, ke ŝi tion neniam plu 
faros?" 
</p>
<p class="p">
     "Sed ŝi ne volas peti pardonon!" oni respondis. 
</p>
<p class="p">
     "Mi tiel forte dezirus, ke ŝi tion faru!" diris la malgranda 
knabineto kaj estis tute senkonsola. "Mi volonte fordonus mian pupan 
dometon, se oni permesus al ŝi reveni supren.   Estas tiel terure al 
la malfeliĉa Inger!" 
</p>
<p class="p">
     Tiuj vortoj trafis la koron de Inger, ili tre agrable ŝin 
tuŝis.   La unuan fojon nun troviĝis iu, kiu diris: "malfeliĉa 
Inger!" kaj aldonis nenion pri ŝia malvirto.   Malgranda senkulpa 
infano ploris kaj petis por ŝi; al ŝi fariĝis tiel strange en la 
koro, ŝi volus mem plori, sed ŝi ne povis plori, kaj tio estis 
turmento. 
</p>
<p class="p">
     Supre pasis la jaroj, sed malsupre fariĝis nenia ŝanĝo, kaj 
ŝi aŭdis malpli ofte sonojn, penetrantajn al ŝi de supre; oni 
malpli parolis pri ŝi.   Sed jen unu tagon ŝi aŭdis ĝemon: 
"Inger, Inger!   Kiel vi min afliktis!   Mi tion antaŭvidis!"   Tio 
estis ŝia mortanta patrino. 
</p>
<p class="p">
     De tempo al tempo ŝi aŭdis, kiel ŝian nomon eldiris ŝiaj 
malnovaj gemastroj, kaj la mastrino kun sia milda koro diradis: "Ĉu 
mi iam vin revidos, Inger?   Oni ne scias, kien oni povas veni!" 
</p>
<p class="p">
     Sed Inger komprenis, ke ŝia bona mastrino neniam povas veni 
tien, kie ŝi mem estas. 
</p>
<p class="p">
     Tiel denove pasis iom da tempo, longa kaj maldolĉa. 
</p>
<p class="p">
     Jen Inger denove aŭdis eldiron de ŝia nomo kaj vidis, ke super 
ŝi brilas kvazaŭ du helaj steloj.   Tio estis du mildaj okuloj, 
kiuj sur la tero fermiĝis.   Depost tiu tempo, kiam la malgranda 
knabineto senkonsole ploris pri "la malfeliĉa Inger", pasis tiom 
multe da jaroj, ke el la infano fariĝis maljuna virino, kiun nun Dio 
volis voki al si; kaj ĝuste en tiu momento, kiam ŝiaj pensoj 
forliberiĝis de ŝia tuta vivo kaj direktiĝis supren, ŝi 
rememoris, kiel ŝi, estante malgranda infano, devis maldolĉe plori 
ĉe la aŭskultado de tiu historio.   Tiu tempo kaj tiu impreso tiel 
vive staris antaŭ la animo de la maljuna virino en la horo de ŝia 
morto, ke ŝi tute laŭte ekpreĝis: "Certe mi ankaŭ, simile al 
Inger, ne respektis la donojn de via beno, certe mi ankaŭ estis 
malhumila, sed vi en via favorkoreco ne lasis min fali, sed vi tenis 
min rekte!   Ne forlasu min en mia lasta horo!" 
</p>
<p class="p">
     Kaj la okuloj de la maljunulino fermiĝis, kaj antaŭ la okuloj 
de ŝia animo malfermiĝis la vido en la kaŝitaĵon, kaj ĉar Inger 
okupis ŝiajn lastajn pensojn, tial ŝi vidis ŝin, vidis, kiel 
profunden ŝi estis tirita, kaj ĉe tiu vido la pia virino ekploris 
kiel infano, ŝi staris en la ĉiela regno kaj ploris pri la 
malfeliĉa Inger.   La ploro kaj la preĝo sonis kiel eĥo malsupren 
en la kaviĝintan malplenan ŝelon, kiu ĉirkaŭkovris la katenitan 
turmentatan animon; ĉi tiu venkiĝis de la neniam esperita amo, kiu 
subite estis sentigita al ŝi: anĝelo de Dio ploris pri ŝi.   Per 
kio ŝi meritis tiun favoron!   La turmentata animo trarigardis 
spirite ĉiujn agojn de sia tera vivo kaj ektremis sub larmoj tiel, 
kiel Inger neniam estis havinta la kapablon plori.   Malĝojo kaj 
aflikto pri si mem plenigis ŝin, ŝajnis al ŝi, ke neniam povas 
malfermiĝi por ŝi la pordo de favorkoreco, kaj dum ŝi tion 
konsciis en plej profunda konsterniteco, subite ekbrilis radio 
malsupren en la inferan abismon.   La radio alproksimiĝis kun forto 
pli granda ol la forto de ia suna radio, kiu disfandas la neĝan 
homon, kiun la knaboj starigis sur la korto; kaj tiam, pli rapide ol 
la neĝa floko, kiu falis sur la varman buŝon de infano kaj 
fandiĝas, vapore dissolviĝis la ŝtoniĝinta figuro de Inger. 
Malgranda birdo fulmorapide ekflugis supren al la homa mondo, sed 
timeme ĝi tremis antaŭ ĉiuj vivantaj estaĵoj kaj serĉis por si 
rapide kaŝiĝejon en malluma truo, kiun ĝi trovis en ruiniĝinta 
muro.   Tie ĝi sidis kaj kaŭris, tremante per la tuta korpo; neniun 
sonon ŝi povis eligi el si, ĉar mankis al ĝi voĉo.   Longan 
tempon ĝi tie sidis, antaŭ ol ĝi povis trankvile vidi kaj senti la 
tutan belegecon, kiu tie ĝin ĉirkaŭis.   Jes, belegeco ĝin 
ĉirkaŭis.   La aero estis tiel freŝa, la luno lumis tiel hele, la 
arboj kaj arbetaĵoj odoris tiel dolĉe.   Kaj estis tiel agrable kaj 
komforte tie, kie ĝi sidis, ĝia pluma vesto estis tiel pura kaj 
delikata.   Ha, kiel ĉio kreita estas plena de amo kaj belo!   Ĉiuj 
tiuj pensoj, kiuj emociis la bruston de la birdo, volis elverŝiĝi 
per kanto, sed la birdo ne povis kanti.   Volonte ĝi kantus kiel la 
kukolo kaj najtingalo en printempo.   La bona Dio, kiu aŭdas ankaŭ 
la mutan glorkanton de la vermo, aŭdis ankaŭ ĉi tiun glorkanton, 
kiu leviĝis per dankaj akordoj kaj sonis kiel la psalmo en la brusto 
de David, antaŭ ol ĝi ricevis vortojn kaj melodion. 
</p>
<p class="p">
     Tiuj kantoj sen vortoj en la daŭro de semajnoj ĉiam pli 
potence ŝveligis la bruston de la birdo; ili devis eliĝi ĉe la 
unua flugilbato de bona faro, sed sen tiu faro tio ne estis ebla. 
</p>
<p class="p">
     Jen alproksimiĝis la sankta Kristnaska festo.   Unu vilaĝano 
tute apude de la muro starigis stangon kaj alligis al ĝi nedraŝitan 
avenan garbon, por ke ankaŭ la birdoj sub la ĉielo havu gajan 
Kristnaskan feston kaj agrablan festenon en tiu tempo, kiu memorigas 
pri la Savinto. 
</p>
<p class="p">
     La suno leviĝis en la Kristnaska mateno kaj prilumis la avenan 
garbon, kaj ĉiuj pepantaj birdoj alflugis al la manĝdonanta stango. 
Tiam ankaŭ el la muro aŭdiĝis pepado; la ĉiam pli fortiĝanta 
penso esprimiĝis per sonoj, la malforta pepado estis himno de ĝojo, 
la penso pri bona faro estis vekita, kaj la birdo elflugis el sia 
truo.   En la ĉiela regno oni bone sciis, kia birdo tio estis. 
</p>
<p class="p">
     La vintro estis akra, la akvoj profunde glaciiĝis, la birdoj 
kaj bestoj de la arbaro trovadis nur tre malmulte da manĝaĵo.   La 
malgranda birdo elflugis sur la landvojon kaj serĉis kaj trovis tie 
aŭ alie en la glitveturilaj tersulkoj ian grajneton; dum la 
eljungado ĝi trovis kelke da panpecetoj, el kiuj ĝi tamen manĝis 
nur malmulte, sed ĝi alvokis ĉiujn aliajn malsatiĝintajn paserojn, 
por ke ili trovu ĉi tie manĝaĵon por si.   Ĝi flugis en la 
vilaĝojn kaj urbojn, serĉis ĉirkaŭe, kaj ĉie, kie bona mano 
estis ŝutinta panpecetojn por la birdoj, ĝi manĝis mem nur 
malmulte da pecetoj kaj donis ĉion ceteran al la aliaj. 
</p>
<p class="p">
     En la daŭro de la vintro la birdo kolektis kaj disdonis tiom 
multe da panpecetoj, ke ili kune havis la pezon de la tuta pano, sur 
kiun la malgranda Inger estis paŝinta, por ne malpurigi siajn 
ŝuojn; kaj kiam la lasta panpeceto estis trovita kaj fordonita, la 
grizaj flugiloj de la birdo fariĝis blankaj kaj etendiĝis. 
</p>
<p class="p">
     "Jen mara alaŭdo flugas trans la maron!" diris la infanoj, kiuj 
vidis la blankan birdon; jen ĝi subakviĝis en la maron, jen ĝi 
leviĝis en la helan sunlumon.   Estis tia brilo, ke oni ne povis 
vidi, kien ĝi flugas.   La infanoj diris, ke ĝi flugas rekte al la 
suno. </p>
<hr>
<div class="footer">
<a href="turgardisto.html">Turgardisto Ole&nbsp;&gt;&gt;</a>
</div>
</body>
</html>
