<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Lasta sonĝo de maljuna kverko</h3>
</title>
</head>
<body background="../bld/papero.jpg">
<div class="header">
<span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Lasta sonĝo de maljuna kverko</h3>
<h3 class="head">Kristnaska fabelo</h3>
<p class="first_p">
     Sur alta deklivo, tute apude de la libera marbordo, staris vera 
maljuna kverko, kiu havis la aĝon de ĝuste tricent sesdek kvin 
jaroj.   Sed tiu longa tempo por la arbo ne signifis pli ol tia sama 
nombro da tagoj por ni homoj.   Ni maldormas en la tago, dormas en la 
nokto kaj havas tiam niajn sonĝojn, sed kun arbo estas alia afero, 
arbo maldormas en la daŭro de tri sezonoj, kaj nur en la komenco de 
la vintro ĝi endormiĝas, la vintro estas ĝia dormotempo, ĝia 
nokto post la longa tago, kiu estas nomata printempo, somero kaj 
aŭtuno. 
</p>
<p class="p">
     Dum multe da varmaj someraj tagoj la unutagaj muŝoj dancis 
ĉirkaŭ ĝia kapo, vivis, flugis kaj sentis sin feliĉaj; kaj kiam 
la malgranda estaĵo momenton ripozis en silenta feliĉo sur unu el 
la grandaj freŝaj kverkfolio;, tiam la arbo ordinare diradis: "Vi 
kompatinda malgranda estaĵo!   Nur unu momenton daŭras via tuta 
vivo!   Kiel mallonge!   Kiel malĝoje!" 
</p>
<p class="p">
     "Malĝoje?" respondadis ordinare la unutaga muŝo, "kion vi 
pensas per tio?   Ĉio estas ja tiel nekompareble luma kaj klara, 
tiel varma kaj belega, kaj mi estas tiel ĝoja!" 
</p>
<p class="p">
     "Sed nur unu tagon, kaj poste ĉio estas finita!"
</p>
<p class="p">
     "Finita?" diris la unutaga muŝo. "Kio estas finita?   Ĉu vi 
ankaŭ finiĝas?" 
</p>
<p class="p">
     "Ne, mi vivas multajn milojn da viaj tagoj, kaj mia tago 
ampleksas tutajn sezonojn.   Tio estas io tiel longa, ke vi tute ne 
povus tion kalkuli!" 
</p>
<p class="p">
     "Ne, ĉar mi vin ne komprenas!   Vi havas milojn da miaj tagoj, 
sed mi havas milojn da sekundoj, en kiuj mi povas esti ĝoja kaj 
feliĉa!   Ĉu ĉiuj belegaĵoj de la mondo malaperos kiam vi 
mortos?" 
</p>
<p class="p">
     "Ne," diris la arbo, "la mondo certe ekzistos plue, senfine pli 
longe, ol kiel mi povas imagi al mi!" 
</p>
<p class="p">
     "Sed en tia okazo ni havas ja egalan daŭron de la vivo, sed ni 
nur malegale kalkulas." 
</p>
<p class="p">
     Kaj la unutaga muŝo dancis kaj suprenflugis en la aeron, ĝojis 
pri siaj delikataj artplenaj flugiloj, ĝojis pri ilia gazeco kaj 
velureco, ĝojis en la varma aero, kiu estis traspicita per la odoro 
de la trifoliplenaj kampoj, de sovaĝaj rozoj, de la siringo kaj 
lonicero, ne parolante jam pri la dolĉa odoro de la asperulo kaj de 
la sovaĝa mento.   La odoro estis tiel forta, ke la unutaga muŝo 
pensis, ke ĝi iom ebriiĝis de tio.   La tago estis longa kaj 
belega, plena de ĝojo kaj de dolĉa sento, kaj kiam la suno 
subiĝis, la malgranda muŝo sentis sin tiel agrable laca de la tuta 
ĝojo kaj feliĉo.   La flugiloj ne volis plu ĝin porti, kaj tute 
mallaŭte ĝi malleviĝis sur la balanciĝantan trunketon de herbo, 
balancetis la kapon tiel, kiel nur ĝi povas balanceti, kaj ĝoje 
endormiĝis.   Tio estis ĝia morto. 
</p>
<p class="p">
     "Kompatinda malgranda muŝeto!" diris la kverko, "tio estis ja 
tro mallonga vivo!" 
</p>
<p class="p">
     Kaj ĉiutage ripetiĝadis la sama dancado, la sama 
interparolado, la sama respondo kaj la sama endormiĝo; tio 
ripetiĝadis en ĉiuj generacioj de la unutagaj muŝoj, kaj ĉiuj ili 
estis tiel same feliĉaj, tiel same ĝojaj.   La kverko travivis 
maldorme sian printempan matenon, sian someran tagmezon kaj sian 
aŭtunan vesperon, sed nun alproksimiĝis ĝia tempo de dormo, ĝia 
nokto.   Alproksimiĝis la vintro. 
</p>
<p class="p">
     Jam la ventegoj kantis: "Bonan nokton, bonan nokton!   Jen 
defalis folio, jen defalis alia!   Ni deŝiras, ni deŝiras!   Zorgu, 
ke vi povu dormi!   Ni kantas al vi por dormo, ni skuas vin por 
dormo; sed ĉu ne vere, tio estas bonefika por la maljunaj branĉoj? 
Ili krakas de plezuro!   Dormu dolĉe, dormu dolĉe!   Tio estas via 
tricent-sesdek-kvina nokto; en efektiveco vi havas la aĝon de nur 
unu jaro!   Dormu dolĉe!   La neĝa nubo pretigos al vi molan liton, 
ĝi metos tutan litotukon, molan litkovrilon ĉirkaŭ viajn piedojn! 
Dormu en dolĉa ripozo kaj havu agrablajn sonĝojn!" 
</p>
<p class="p">
     Tute senfolia staris nun la kverko, por ripozi dum la tuta 
vintro kaj ĝui diversajn belajn sonĝojn.   Sed kiel la sonĝoj de 
la homoj, tiel ankaŭ ĝiaj sonĝoj prezentis al ĝi ĉiam nur ion 
travivitan. 
</p>
<p class="p">
     Ĝi ankaŭ iam estis malgranda; laŭ homa kalkulo ĝi havis nun 
la aĝon de kvara jarcento.   Ĝi estis la plej granda kaj plej bela 
arbo en la arbaro, per sia kapo ĝi elstaris alte super ĉiuj aliaj 
arboj, kaj de la maro oni ĝin povis vidi jam en granda 
malproksimeco, ĝi servis al la maristoj kiel orientiĝa signo.   Ĝi 
tute ne pensis pri tio, kiom multe da okuloj ĝin serĉadis.   Alte 
supre en ĝia verda kapo havis siajn nestojn la sovaĝaj kolomboj, la 
kukolo kriis sian nomon, kaj en aŭtuno, kiam la folioj aspektis kiel 
martelitaj kupraj lamenoj, aperadis la migrantaj birdoj kaj ripozadis 
sur ĝi, antaŭ ol flugi trans la maron.   Sed nun estis vintro, la 
arbo staris senfolie, kaj oni povis vidi tre klare, per kiaj arkoj 
kaj kurbaĵoj etendiĝas ĝiaj branĉoj.   Kornikoj kaj monedoj venis 
kaj sidiĝis sur ĝi amase kaj babilis pri la malmilda tempo, kiu nun 
komenciĝis, kaj pri tio, kiel malfacile estas en la vintro trovi al 
si manĝaĵon. 
</p>
<p class="p">
     Ĝuste en la sankta Kristnaska tempo la arbo sonĝis sian plej 
belan sonĝon; ĝin ni aŭskultu. 
</p>
<p class="p">
     La arbo sentis tute klare, ke estas festa tempo; ŝajnis al ĝi, 
ke ĝi aŭdas, ke ĉirkaŭe sonas ĉiuj preĝejaj sonoriloj, kaj ĉe 
tio estis al ĝi en la animo kiel en bela dimanĉo, milde kaj varme. 
Freŝe kaj verde ĝi etendis sian potencan kapon, la radioj de la 
suno ludis inter ĝiaj folioj kaj branĉoj, la aero estis plena de la 
odoro de herboj kaj arbetaĵoj; diverskoloraj papilioj ludis unu kun 
la alia sinkaptadon, kaj la unutagaj muŝoj dancis, kvazaŭ ĉio 
ekzistus nur por tio, ke ili dancu kaj ĝoju.   Ĉio, kion la arbo 
dum multe da jaroj travivis kaj vidis ĉirkaŭ si, pretermarŝis nun 
antaŭ ĝi kiel en festa procesio.   Ĝi vidis, kiel kavaliroj kaj 
sinjorinoj el malnova tempo surĉevale rajdas tra la arbaro kun 
plumoj sur la ĉapelo kaj kun falko sur la mano.   La ĉaskorno 
sonis, kaj la hundoj bojis.   Ĝi vidis, kiel malamikaj soldatoj kun 
brilantaj bataliloj kaj en diverskoloraj uniformoj, kun lancoj kaj 
halebardoj, starigas siajn tendojn kaj denove ilin forprenas; bivakaj 
fajroj flamis, kaj sub la larĝe etenditaj branĉoj de la arbo oni 
kantis kaj dormis.   Ĝi vidis, kiel amantaj paroj renkontiĝas ĉi 
tie en la lumo de la luno kaj entranĉas siajn nomojn, la unuajn 
literojn, en la grize verdan ŝelon.   Citroj kaj Eolaj harpoj estis 
iam, antaŭ multe da jaroj, pendigitaj de junaj viglaj migrantaj 
viroj en la branĉoj de la kverko; nun ili denove tie pendis kaj 
denove sonis tiel ĉarme.   La sovaĝaj kolomboj pepis, kvazaŭ ili 
volus rakonti, kion la arbo nun sentas, kaj la kukolo kriis sian 
nomon. 
</p>
<p class="p">
     Tiam ĝi eksentis, kvazaŭ nova torento da vivo trafluas ĝin de 
la plej malgrandaj fibroj de la radikoj ĝis la plej altaj branĉoj, 
eĉ ĝis la internon de la folioj.   La arbo sentis, ke tio donas al 
ĝi forton, por sin etendi, ĝi sentis per la radikoj, ke ankaŭ 
malsupre en la tero ekzistas vivo kaj varmo; ĝi sentis, ke ĝia 
amplekso pligrandiĝas, ĝi kreskis pli kaj pli alten.   La trunko 
etendiĝis supren, ĝi ne haltis, ĝi kreskis ĉiam pli kaj pli, la 
kapo fariĝis pli plena, dislarĝiĝis, leviĝis supren, ― kaj kun 
la kreskado de la arbo kreskis ankaŭ ĝia bonfarto, ĝia 
neesprimeble feliĉiga sopirado atingi ĉiam pli altajn celojn, 
elkreski ĝis la varma brilanta suno. 
</p>
<p class="p">
     Jam ĝi estis elkreskinta ĝis alte super la nuboj, kie mallumaj 
amasoj da migrantaj birdoj aŭ grandaj blankaj vicoj da cignoj flugis 
sub ĝi. 
</p>
<p class="p">
     Kaj ĉiu el la folioj de la arbo povis vidi, kvazaŭ ĝi havus 
apartan okulon, por ĉion rigardi.   La steloj fariĝis videblaj dum 
la tago, tiel grandaj kaj brilantaj ili estis; ĉiu el ili lumis, 
kiel paro da okuloj, tiel milde kaj klare.   Ili rememorigis pri 
konataj ĉarmaj okuloj, pri infanaj okuloj, pri la okuloj de la 
amantaj paroj, kiam ili kunvenis sub la arbo. 
</p>
<p class="p">
     Tio estis senfine feliĉiga momento, tiel plena de ĝojo, kaj 
tamen meze de la tuta feliĉego ĝi sentis sopiron, ke ĉiuj aliaj 
arboj de la arbaro tie malsupre, ĉiuj arbetoj, herboj kaj floroj 
povu leviĝi kune kun ĝi, por ankaŭ senti tiun brilon kaj tiun 
ĝojon.   La potenca kverko en la sonĝo tamen ne estis perfekte 
feliĉa de tiu tuta belegeco, se ĝi ne povis dividi sian feliĉon 
kun ĉiuj, kun la grandaj kaj la malgrandaj, kaj ĉi tiu sento tremis 
en la branĉoj kaj folioj tiel same profunde kaj forte, kiel ĝi 
povas tremi en brusto de homo. 
</p>
<p class="p">
     La kapo de la arbo moviĝadis, kvazaŭ ĝi ion serĉis kaj ne 
trovis, ĝi rigardis malantaŭen, kaj tiam penetris al ĝi la odoro 
de la asperulo kaj baldaŭ ankoraŭ pli forte la odoro de la 
kaprifolioj kaj de la violoj.   Ŝajnis al ĝi, ke ĝi aŭdas, ke la 
kukolo al ĝi respondas. 
</p>
<p class="p">
     Jes, tra la nuboj montriĝis la verdaj suproj de la arbaro, la 
kverko vidis, ke la aliaj arboj sub ĝi kreskas kaj leviĝas simile 
al ĝi.   Arbetoj kaj herboj kreskis alte en la aeron, kelkaj 
elŝiriĝis kun siaj radikoj kaj flugis pli rapide.   La betulo 
atingis la plej grandan altecon; kiel blanka radio de fulmo ĝia 
gracia trunko serpentforme leviĝis supren, ĝiaj branĉoj ondiĝis 
kiel verda krepo kaj standardoj.   Ĉio, kio estis en la arbaro, eĉ 
la brunplumeta kano, ankaŭ kreskis, kaj la birdoj sekvis kaj kantis, 
kaj sur la herba trunketo, kiu ŝvebis kaj flugis simile al longa 
verda silka rubando, sidis la akrido kaj ludis per la flugilo sur sia 
tibio.   La majskaraboj murmuris kaj la abeloj zumis, ĉiu birdo 
kantis, kiel ĝi povosciis, ĉie estis kantado kaj ĝojo, tute kiel 
en la ĉielo. 
</p>
<p class="p">
     "Sed la malgranda ruĝa floro ĉe la akvo ankaŭ devus veni!" 
diris la kverko, "ankaŭ la blua kampanulo kaj la malgranda 
lekanteto!"   Jes, la kverko volis, ke ili ĉiuj partoprenu. 
</p>
<p class="p">
     "Ni ankaŭ ĉi estas, ni ankaŭ ĉi estas!" aŭdiĝis sonado de 
ĉiuj flankoj. 
</p>
<p class="p">
     "Sed la bela asperulo de la pasinta somero ... la antaŭa jaro 
estis tre abunda koncerne konvalojn ... kaj la sovaĝa pomarbo, kiel 
bele ĝi staris! ... kaj la tuta lukso de la arbaro antaŭ jaroj, 
antaŭ multe da jaroj! ... se ĝi restus vivanta ĝis nun, ĝi ankaŭ 
povus partopreni!" 
</p>
<p class="p">
     "Ni ankaŭ partoprenas!   Ni ankaŭ partoprenas!" aŭdigis 
sonado kaj kantado ankoraŭ pli alte supre; ŝajnis, ke ili estis 
flugintaj antaŭen. 
</p>
<p class="p">
     "Ho, tio estas nekredeble bela!" ĝojkriis la maljuna kverko. 
"Mi havas ilin ĉiujn, la malgrandajn kaj la grandajn, neniu estas 
forgesita!   Kiamaniere ĉi tiu tuta feliĉego estas ebla kaj 
imagebla! " 
</p>
<p class="p">
     "En la ĉielo de Dio ĝi estas ebla kaj imagebla!" aŭdigis 
sonado. 
</p>
<p class="p">
     Kaj la arbo, kiu ĉiam ankoraŭ kreskis, sentis, ke ĝiaj 
radikoj elliberiĝas el la tero. 
</p>
<p class="p">
     "Ĉi tio estas la plej bona!" diris la arbo; "nun nenia ligilo 
plu min tenas!   Mi povas leviĝi al la Plejaltulo, al Lia lumo kaj 
brilo!   Kaj ĉiujn karajn mi havas ĉe mi, la malgrandajn kaj la 
grandajn, ĉiuj estas ĉe mi!" 
</p>
<p class="p">
     "Ĉiuj!" 
</p>
<p class="p">
     Tio estis la sonĝo de la kverko; kaj dum ĝi sonĝis, forta 
ventego blovis super la maro kaj la tero en la sankta Kristnaska 
nokto.   La maro rulis pezajn ondegojn sur la bordon, la arbo krakis, 
rompiĝis kaj elŝiriĝis kune kun la radikoj, ĝuste en tiu momento, 
kiam ĝi sonĝis, ke ĝiaj radikoj liberiĝas.   Ĝi falis.   Ĝiaj 
tricent sesdek kvin jaroj nun ankaŭ estis nenio alia ol la tago de 
unutaga muŝo. 
</p>
<p class="p">
     En la Kristnaska mateno, kiam denove montriĝis la suno, la 
ventego kvietiĝis.   Ĉiuj preĝejaj sonoriloj feste sonoris, kaj el 
ĉiu kamentubo, eĉ el la plej malgranda sur la tegmento de la 
malgranda kabano, per blueta nubo leviĝis la fumo, kiel de la altaro 
dum la festo de la Druidoj, oferfumo de danko.   La maro fariĝis 
ĉiam pli kaj pli trankvila, kaj sur granda ŝipo, kiu tie sur la 
maro dum la nokto trasuferis la malbonan veteron, nun estis 
suprentiritaj ĉiuj flagoj por la festa Kristnaska soleno. 
</p>
<p class="p">
     "La arbo malaperis!   La maljuna kverko, nia orientiĝa signo 
sur la bordo!" diris la maristoj. "Ĝi falis en ĉi tiu ventega 
nokto!   Kiu ĝin anstataŭos por ni!   Neniu tion povas!" 
</p>
<p class="p">
     Tian funebran parolon, mallongan sed bonintencan, ricevis la 
arbo, kiu kuŝis etendita sur la neĝa kovro ĉe la bordo.   Kaj 
trans ĝin eksonis de la ŝipo solena sankta kanto, kanto pri la 
Kristnaska ĝojo kaj pri la liberiĝo de la homaj animoj en Kristo 
kaj pri la eterna vivo: 
</p>
<center class="lg">
        <span class="l">„Ĝoju, ĉielo, ĝojkriu, vi finoj de l' tero!</span>
<br> 
        <span class="l">Di' kaj pekulo paciĝas en plena sincero;</span>
<br>  
        <span class="l">Pacon kaj ĝojon nun Tiu proklamas,</span>
<br>  
        <span class="l">Kiu la mondon estigis kaj amas.</span>
<br>  
        <span class="l">Ĝoju, paŝtant' kaj paŝtatoj!“</span>
<br>
</center>  
<p class="p">
     Tiel sonis la malnova kanto, kaj ĉiu tie sur la ŝipo per la 
kanto kaj per la preĝo sentis sin tiel alte. kiel sentis sin la arbo 
en sia lasta, sia plej bela sonĝo. </p>
<hr>
<div class="footer">
<a href="aboco.html">Abocolibro&nbsp;&gt;&gt;</a>
</div>
</body>
</html>
