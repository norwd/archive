<html>
<head>
<META http-equiv="Content-Type" content="text/html; charset=utf-8">
<meta http-equiv="Content-Type" content="text/html; charset=UTF-8">
<link title="stilo" type="text/css" rel="stylesheet" href="../css/teixlite.css">
<title>
<h3 class="head">Abocolibro</h3>
</title>
</head>
<body background="../bld/papero.jpg">
<div class="header">
<span class="header_left"><a href="kverko.html">&lt;&lt;&nbsp;Lasta sonĝo de maljuna kverko</a></span><span class="header_center"> <a href="index.html">H. C. Andersen:
      Fabeloj</a></span>
</div>
<hr>
<h3 class="head">Abocolibro</h3>
<p class="first_p">
     Estis iam homo, kiu verkis iom da novaj versoj por la 
abocolibro, po du vicoj al ĉiu litero, ĝuste tiel, kiel estis en la 
malnova abocolibro.   Li opiniis, ke oni bezonas ion novan, ke la 
malnovaj versoj estas jam tro tediĝintaj, kaj liaj propraj versoj 
tre plaĉis al li.   La nova abocolibro ĝis nun estis nur skribita, 
kaj ĝi staris apud la malnova, la presita, en la granda 
libroŝranko, en kiu staris multe da sciencaj kaj interesaj libroj. 
Sed al la malnova abocolibro la najbareco estis malagrabla, kaj tial 
ĝi elsaltis el sia fako kaj samtempe donis tian puŝon al la nova, 
ke ankaŭ ĉi tiu falis sur la teron kaj ĝiaj nebinditaj folioj 
disĵetiĝis ĉirkaŭen.   La malnova abocolibro kuŝis kun la unua 
paĝo supre kaj ĉi tiu paĝo estas en ĝi la plej grava; sur ĝi 
staras ĉiuj literoj, la grandaj kaj la malgrandaj.   Tiu folio 
enhavas ĉion, de kio vivas ĉiuj aliaj libroj, la alfabeton, la 
literojn, kiuj ja estas regantoj en la mondo.   Teruran potencon ili 
enhavas en si; ĉio dependas nur de tio, en kiu ordo ili laŭ komando 
stariĝas.   Ili povas doni vivon kaj morton, ĝojigi kaj malĝojigi. 
Starante aparte, ili havas nenian signifon, sed kiam ili estas 
vicigitaj ... ha, kiam Dio esprimis per ili siajn pensojn, tiam al ni 
aperis pli granda klareco, ol kiom ni povis porti, ni profunde 
kliniĝis, sed la literoj donis al ni forton por porti. 
</p>
<p class="p">
     Nun ili kuŝis, direktite supren.   La koko en la granda "A" 
radiis per ruĝaj, bluaj kaj verdaj plumoj.   Ĝi havis fieran 
mienon, ĉar ĝi sciis, kion la literoj valoras kaj ke ĝi estas la 
sola vivanta estaĵo inter ili. 
</p>
<p class="p">
     Kiam la malnova abocolibro falis sur la plankon, la koko ekbatis 
per la flugiloj, elflugis kaj sidiĝis sur angulo de la libroŝranko, 
glatigis sin per la beko kaj kokokriis tiel forte, ke la muroj 
resonis.   Ĉiu libro en la ŝranko tage kaj nokte, se ĝi ne estas 
uzata, staras ordinare kiel en dormo, sed nun ili ĉiuj aŭdis tiun 
trumpetan vokon, kaj post tio la koko laŭte ekparolis pri la 
maljustaĵo, kiu estis farita al la maljuna respektinda abocolibro. 
</p>
<p class="p">
     "Oni volas, ke ĉio nun estu nova!" li diris. "Ĉio devas 
senripoze strebi antaŭen!   La infanoj estas tiel saĝaj, ke ili 
povoscias legi, antaŭ ol ili konas la literojn. "Ili havu ion 
novan!" diris tiu, kiu verkis la novajn abocoajn versojn, kiuj kuŝas 
tie disĵetite sur la planko.   Mi ilin konas; pli ol dek fojojn mi 
aŭdis, kiel li laŭte ilin legis al si.   Tio faris al li 
neesprimeblan plezuron!   Ne, mi volus defendi miajn proprajn, la 
bonajn malnovajn versojn kaj la belajn bildojn, kiuj al ili 
apartenas.   Por ili mi batalos, por ili mi kokokrios.   Ĉiu libro 
en la ŝranko konas ilin tre bone.   Nun mi tralegos al vi la 
skribitajn novajn, mi ilin antaŭlegos al vi kun plena trankvileco. 
Ni eldiru pri tio unuanime nian juĝon, ke ili estas tute 
sentaŭgaj!" </p>
<center class="lg">
                   <span class="l">A.   Abelo.</span>
<br> 
           <span class="l">Abelo ĉiam zumas, zumas,</span>
<br> 
           <span class="l">Kaj sian devon ĝi plenumas.</span>
<br> 
</center>
<center class="lg">
                   <span class="l">B.   Baleno.</span>
<br> 
           <span class="l">Baleno en la oceano</span>
<br>
           <span class="l">Elspiras akvon per fontano.</span>
<br> 
</center>
<p class="p">     "Ĉi tiun verson mi trovas vere sensenca!" diris la koko, "sed 
mi legas plue." </p>
<center class="lg">
                   <span class="l">C.   Citrono.</span>
<br> 
           <span class="l">Citrono estas frukto flava,</span>
<br> 
           <span class="l">Agrabla, kvankam acidhava.</span>
<br> 
</center>
<center class="lg">
                   <span class="l">D.   Diablo.</span>
<br> 
           <span class="l">Diablo estas malbenita,</span>
<br> 
           <span class="l">De Dio estas li punita.</span>
<br> 
</center>
<p class="p">     "Ĉi tion multaj trovos tre bela!" diris la koko, "sed mi tion 
ne trovas; mi en la libro nenion trovas bela!   Pluen!" </p>
<center class="lg">
                   <span class="l">E.   Eskimo.</span>
<br> 
           <span class="l">Eskimo loĝas en la nordo,</span>
<br> 
           <span class="l">Proksime de l' glacia bordo.</span>
<br> 
</center>
<center class="lg">
                   <span class="l">F.   Fromaĝo.</span>
<br> 
           <span class="l">Fromaĝo estas tre ŝatata,</span>
<br> 
           <span class="l">El lakto estas ĝi farata.</span>
<br> 
</center>
<center class="lg">
                   <span class="l">G.   Gazeto</span>
<br> 
           <span class="l">Gazeto multe nin instruas,</span>
<br> 
           <span class="l">Legante ĝin, mi ne enuas.</span>
<br> 
</center>
<center class="lg">
                   <span class="l">H.   Ho.</span>
<br> 
           <span class="l">"Ho" ofte signas plendan staton,</span>
<br> 
           <span class="l">De l' sorto malfacilan baton.</span>
<br> 
</center>
<p class="p">     "Kiel do infano povas tion kompreni?" diris la koko. "Estas 
vero, ke sur la titola paĝo estas dirite. "Abocolibro por grandaj 
kaj malgrandaj", sed la grandaj havas ion alian por fari, ol legi en 
la abocolibro, kaj la malgrandaj ĝin ne povas kompreni!   Ĉio devas 
havi limon!   Sed pluen!" </p>
<center class="lg">
                   <span class="l">I.   Infano.</span>
<br> 
           <span class="l">Infano ofte forte ploras,</span>
<br> 
           <span class="l">Eĉ se nenio ĝin doloras.</span>
<br> 
</center>
<center class="lg">
                   <span class="l">J.   Junulo.</span>
<br> 
           <span class="l">Junulo!   En patrino-tero</span>
<br> 
           <span class="l">Vi baldaŭ kuŝos sen espero.</span>
<br> 
</center>
<p class="p">     "Kia maldelikateco!" diris la koko. </p>
<center class="lg">
                   <span class="l">K.   Kokino.</span>
<br> 
           <span class="l">Kokino estas kokedzino,</span>
<br> 
           <span class="l">De koko estas ĝi la ino.</span>
<br> 
</center>
<p class="p">     "Kiel oni povas al infanoj paroli pri familiaj rilatoj!" </p>
<center class="lg">
                   <span class="l">L.   Leono.</span>
<br> 
           <span class="l">Leono estas besta nomo.</span>
<br> 
           <span class="l">Ĝi estas ankaŭ nom' de homo.</span>
<br> 
</center>
<center class="lg">
                   <span class="l">M.   Mateno.</span>
<br> 
           <span class="l">Maten' eklumas, koko krias,</span>
<br> 
           <span class="l">Sed kial ― ĝi ja mem ne scias.</span>
<br> 
</center>
<p class="p">     "Nun mi ricevas malĝentilaĵojn!" diris la koko; "sed mi estas 
almenaŭ en bona societo, en kompanio kun la leviĝanta suno! 
Pluen!" </p>
<center class="lg">
                   <span class="l">N.   Nokto.</span>
<br> 
           <span class="l">En nokto ni ne vidas sunon,</span>
<br> 
           <span class="l">Sed ofte vidas ĉarman lunon.</span>
<br> 
</center>
<center class="lg">
                   <span class="l">O.   Okulo.</span>
<br> 
           <span class="l">Okulo ĉion pririgardas,</span>
<br> 
           <span class="l">Ne ĉion tamen ĝi ja gardas.</span>
<br> 
</center>
<center class="lg">
                   <span class="l">P.   Parolo.</span>
<br> 
           <span class="l">Parol' similas al arĝento</span>
<br>
           <span class="l">Al or' similas la silento.</span>
<br> 
</center>
<center class="lg">
                   <span class="l">R.   Radiko.</span>
<br> 
           <span class="l">Radiko en la tero sidas,</span>
<br> 
           <span class="l">Kaj la pasanto ĝin ne vidas.</span>
<br> 
</center>
<center class="lg">
                   <span class="l">S.   Seruro.</span>
<br> 
           <span class="l">Seruro gardas kontraŭ ŝtelo,</span>
<br> 
           <span class="l">Ĉar tio estas ĝia celo.</span>
<br> 
</center>
<p class="p">     "Permesu al mi nun kokokrii!" diris la koko. "La longa legado 
lacigas!   Oni bezonas iom spiri!"   Kaj ĝi kokokriis tiel laŭte, 
kiel latuna trumpeto, kaj estis plezuro tion aŭdi ― por la koko 
mem. "Pluen!" </p>
<center class="lg">
                   <span class="l">T.   Tajloro.</span>
<br>  
           <span class="l">Tajloro zorgas pri la vestoj</span>
<br>  
           <span class="l">Por simplaj tagoj kaj por festoj.</span>
<br>  
</center>
<center class="lg">
                   <span class="l">U.   Unuo.</span>
<br>  
           <span class="l">Unuo havas gravan sencon,</span>
<br>  
           <span class="l">Valoron, forton kaj potencon.</span>
<br>  
</center>
<p class="p">     "Ĉio tio pretendas esti profundpensa", diris la koko, "sed mi 
tion vere ne povas trovi!" </p>
<center class="lg">
                   <span class="l">V.   Vagono.</span>
<br> 
           <span class="l">Vagono kuras, kuras, kuras,</span>
<br> 
           <span class="l">Rapide ni per ĝi veturas.</span>
<br> 
</center>
<center class="lg">
                   <span class="l">Z.   Zibelo.</span>
<br> 
           <span class="l">Tre kara best' estas zibelo</span>
<br> 
           <span class="l">Pro sia bela varma felo.</span>
<br> 
</center>
<p class="p">     "Nun ĉio estas finita, sed tio ne estas ankoraŭ ĉio!   Nun 
oni tion presos, kaj poste oni devos tion legi!   Per tia fuŝaĵo 
devas esti anstataŭitaj la malnovaj respektindaj versoj en mia 
libro!   Kion diras pri tio la estimata aŭdantaro, la sciencaj kaj 
nesciencaj, simplaj kaj kolektitaj verkoj?   Kion diras la 
libroŝranko?   Mi finis, nun la aliaj povas agi!" 
</p>
<p class="p">
     La libroj staris, kaj la ŝranko staris, sed la koko flugis 
returne al sia granda "A" kaj fiere rigardis ĉirkaŭen. "Mi parolis 
bone, mi kokokriis bone; en tio la nova abocolibro ne povas min 
imiti!   Ĝi certe mortos, ĝi estas jam mortinta!   Ĝi ne havas en 
si kokon!" </p>
<hr>
<div class="footer">
<a href="filino.html">Filino de la marĉa reĝo&nbsp;&gt;&gt;</a>
</div>
</body>
</html>
