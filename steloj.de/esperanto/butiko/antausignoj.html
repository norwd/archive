<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         ANTAŬSIGNOJ
         
      </title>
   </head>
   <body background="../bld/papero.jpg">
      <div class="header"><span class="header_left"><a href="sxarado.html">&lt;&lt;&nbsp;
               ŜARADO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         ANTAŬSIGNOJ
         
      </h3>
      <p align="center" class="stanza"><span class="l">         En tiu temp' ni estis bando
            </span><br><span class="l">         Ne el paper', ne el kartono,
            </span><br><span class="l">         Ne kiel kotiljongirlando,
            </span><br><span class="l">         Sed brava band' el fajroŝtono.
            </span><br></p>
      <p align="center" class="stanza"><span class="l">         Hej, kiel ŝprucis la fajreroj,
            </span><br><span class="l">         Se kun filistroj ni petolis!
            </span><br><span class="l">         Knabinoj virtaj en kameroj
            </span><br><span class="l">         Sin riglis dum ni preterbolis.
            </span><br></p>
      <p align="center" class="stanza"><span class="l">         Kokritaj edzoj nin rigardis
            </span><br><span class="l">         Okulminace kaj detrue
            </span><br><span class="l">         Kaj siajn edzinetojn gardis
            </span><br><span class="l">         Pli bone nun, sed tro malfrue!
            </span><br></p>
      <p align="center" class="stanza"><span class="l">         La mastroj de diboĉbutikoj
            </span><br><span class="l">         Nin timis kiel nigran peston,
            </span><br><span class="l">         Ĉar ni porpage per urtikoj
            </span><br><span class="l">         Al ili tiklis la post... keston.
            </span><br></p>
      <p align="center" class="stanza"><span class="l">         La hundoj de l' kvartalo same
            </span><br><span class="l">         Evitis niajn noktpatrolojn,
            </span><br><span class="l">         Se ne, ĝis la mateno lame
            </span><br><span class="l">         Ili posttiris kaserolojn.
            </span><br></p><span class="l">
         <p align="center"><img src="../bld/butiko/antausignoj1.gif" alt="antausignoj1" vspace="20"></p>
         </span><br><p align="center" class="stanza"><span class="l">         Finiĝis fars', ― la tempo pasis,
            </span><br><span class="l">         Ni burĝe portas nun titolojn,
            </span><br><span class="l">         La Viv' de longe jam frakasis
            </span><br><span class="l">         Tiamajn revojn kaj idolojn ...
            
            </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Antaŭ nelonge ni retrovis
            </span><br><span class="l">         Nin ĉiujn ĉe amik' komuna
            </span><br><span class="l">         Kaj vane komplimenti provis
            </span><br><span class="l">         Reciprokante: „ Ĉiam juna! “
            </span><br></p>
      <p align="center" class="stanza"><span class="l">         Ĉar la tempiojn ― sen riparo ―
            </span><br><span class="l">         Anserpiede stampas faldoj,
            </span><br><span class="l">         Kaj la ĉapitro de l' hararo
            </span><br><span class="l">         Prezentas sin kun debetsaldoj.
            </span><br></p>
      <p align="center" class="stanza"><span class="l">         Jen kiu per avida ŝmaco
            </span><br><span class="l">         Fumadis dum studentaj jaroj
            </span><br><span class="l">         La remburherbojn de l' matraco,
            </span><br><span class="l">         Nun pompas kun baroncigaroj;
            </span><br></p>
      <p align="center" class="stanza"><span class="l">         Alia, kiu tro aŭdace
            </span><br><span class="l">         Konstruis sur epikurismo,
            </span><br><span class="l">         Nun marŝas peze, kaj grimace
            </span><br><span class="l">         Li plendas jam pri reŭmatismo;
            </span><br></p>
      <p align="center" class="stanza"><span class="l">         La tria, kiu cikoniojn
            </span><br><span class="l">         Asistis dum noktvivo peka,
            </span><br><span class="l">         Nun pie flustras litaniojn
            </span><br><span class="l">         Kaj hejmeniras je la deka;
            </span><br></p><span class="l">
         <p align="center"><img src="../bld/butiko/antausignoj2.gif" alt="antausignoj2" vspace="20"></p>
         </span><br><p align="center" class="stanza"><span class="l">         La kvara vivis per pruntpreno
            </span><br><span class="l">         Aŭ dank' al senprovizaj ĉekoj;
            </span><br><span class="l">         Nun estas lia entrepreno:
            </span><br><span class="l">         Pruntdoni kontraŭ hipotekoj! 
            </span><br></p>
      <p align="center" class="stanza"><span class="l">         Ve! kamaradoj, jam aŭtune
            </span><br><span class="l">         Pri l' vintro nin avertas signoj;
            </span><br><span class="l">         Ni baldaŭ kantos ĉiuj kune
            </span><br><span class="l">         La faman kanton de la cignoj.
            
            	    </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Ni maljuniĝis, evidente,
            </span><br><span class="l">         Sed pleje maljuniĝis tiu,
            </span><br><span class="l">         Kiu admonis nun lamente,
            </span><br><span class="l">         Ke ni ne tiel laŭte kriu,
            </span><br></p>
      <p align="center" class="stanza"><span class="l">         „ Ĉar, “ diris li al ni konfide,
            </span><br><span class="l">         „ Filino mia min ĉagrenas,
            </span><br><span class="l">         Ŝi ... plidikiĝas tro perfide,
            </span><br><span class="l">         Kaj tion mi ne plu komprenas... “
            </span><br></p><span class="l">
         <p align="center"><img src="../bld/butiko/antausignoj3.gif" alt="antausignoj3" vspace="20"></p>
         </span><br><p align="center" class="stanza"><span class="l">         „ Ho, kara nia, “ tuj ni ĥoris,
            </span><br><span class="l">         „ Vi kadukiĝis efektive:
            </span><br><span class="l">         Bruligi, kion vi adoris,
            </span><br><span class="l">         Signifas morti jam dumvive! “
            </span><br></p>
      <hr>
      <div class="footer"><a href="monismo.html">
            "MONISMO"
            &nbsp;&gt;&gt;</a></div>
   </body>
</html>