<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         LIBERTEMPO
         
      </title>
   </head>
   <body background="../bld/papero.jpg">
      <div class="header"><span class="header_left"><a href="bonakonsilo.html">&lt;&lt;&nbsp;
               BONA KONSILO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         LIBERTEMPO
         
      </h3>
      <p align="center" class="stanza"><span class="l">         Mara bordo kun hoteloj, 
            </span><br><span class="l">         Pavilonoj kun terasoj, 
            </span><br><span class="l">         Kie sur salikfoteloj 
            </span><br><span class="l">         Lacertumas ĉiuj rasoj ...
            </span><br></p>
      <p align="center" class="stanza"><span class="l">         Ŝajno, ŝajno, pantomimoj, 
            </span><br><span class="l">         Nek senzorgo, nek ripozo! 
            </span><br><span class="l">         Amelitaj modviktimoj,
            </span><br><span class="l">         Via paco estas ... pozo!
            </span><br></p>
      <p align="center" class="stanza"><span class="l">         Ĉar monduma stulta kodo 
            </span><br><span class="l">         Ankaŭ tie ĉi rigoras,
            </span><br><span class="l">         Kaj la sklavoj de la modo 
            </span><br><span class="l">         Libertempe nur ... deĵoras 
            </span><br></p>
      <p align="center" class="stanza"><span class="l">         Kaj kompatas min, barbaron, 
            </span><br><span class="l">         Kiu ŝatas nur kamparon 
            </span><br><span class="l">         Sen deviga kostumŝanĝo 
            </span><br><span class="l">         Post kaj antaŭ ĉiu manĝo!
            </span><br></p>
      <p align="center" class="stanza"><span class="l">         Ho benata nest' vilaĝa, 
            </span><br><span class="l">         Nelekata de l' kulturo, 
            </span><br><span class="l">         Virga ĉarmo, ĝoj' sovaĝa 
            </span><br><span class="l">         Hejmas meze de l' naturo;
            </span><br></p>
      <p align="center" class="stanza"><span class="l">         Kaj neniu aŭtomato
            </span><br><span class="l">         Negre bruas en „dancingo“, 
            </span><br><span class="l">         Nek radio-aparato
            </span><br><span class="l">         Kurzojn krias de l' sterlingo!
            </span><br></p>
      <p align="center" class="stanza"><span class="l">         Pura estas ĉiu herbo,
            </span><br><span class="l">         Sanon portas ĉiu colo, 
            </span><br><span class="l">         Korpo tie ĉi kaj cerbo
            </span><br><span class="l">         Ĝuas pacon de l' izolo ...
            </span><br></p>
      <p align="center" class="stanza"><span class="l">         Mi sopiras nostalgie
            </span><br><span class="l">         Al ĉi tiu nesto, kie 
            </span><br><span class="l">         Kampa vivo kaj ferioj
            </span><br><span class="l">         Ne jam estas „industrioj“!
            </span><br></p>
      <hr>
      <div class="footer"><a href="mizantropoj.html">
            AL MIZANTROPOJ
            &nbsp;&gt;&gt;</a></div>
   </body>
</html>