<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         PRINTEMPAĴOJ
         
      </title>
   </head>
   <body background="../bld/papero.jpg">
      <div class="header"><span class="header_left"><a href="printempavarianto.html">&lt;&lt;&nbsp;
               PRINTEMPA VARIANTO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         PRINTEMPAĴOJ
         
      </h3>
      <p align="center" class="stanza"><span class="l">         Mia kara, knara liro,
            </span><br><span class="l">         Ni agordu viajn kordojn
            </span><br><span class="l">         Kaj malfermu ĉiujn pordojn,
            </span><br><span class="l">         Ke envenu ... la Inspiro!
            </span><br></p>
      <p align="center" class="stanza"><span class="l">         Ĉar por kanto kaj versfaro
            </span><br><span class="l">         Estas temo, estas tempo:
            </span><br><span class="l">         Laŭ kalkul' de l' kalendaro
            </span><br><span class="l">         Ĵus alvenis la printempo.
            </span><br></p>
      <p align="center" class="stanza"><span class="l">         Vigle, vigle! Fine ĉesas
            </span><br><span class="l">         Plumba sonĝ' de vintra dormo;
            </span><br><span class="l">         Por poeto nun necesas
            </span><br><span class="l">         Ion diri en versformo...
            
            		  </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         „Kio estas kruda lumo
            </span><br><span class="l">         De elektraj arkolampoj
            </span><br><span class="l">         En komparo kun la suno
            </span><br><span class="l">         Super verdiĝantaj kampoj!
            </span><br></p>
      <p align="center" class="stanza"><span class="l">         Lasu do l' asfaltpavimon
            </span><br><span class="l">         Kaj forgesu modajn dandojn!
            </span><br><span class="l">         Mia kor' ne konas limon,
            </span><br><span class="l">         Se mi havas bonajn plandojn.
            </span><br></p>
      <p align="center" class="stanza"><span class="l">         Plej ĝentile min invitis
            </span><br><span class="l">         Nudaj nimfoj de l' river'
            </span><br><span class="l">         Kaj plezure mi vizitis
            </span><br><span class="l">         Ilin dum printempvesper'.
            </span><br></p>
      <p align="center" class="stanza"><span class="l">         Ho miraklo de l' natur'!
            </span><br><span class="l">         Ne vidiĝis nimfa kufo
            </span><br><span class="l">         Kaj ĉe l' akvo kvakis nur
            </span><br><span class="l">         Gardostare blinda bufo ...
            </span><br></p>
      <p align="center" class="stanza"><span class="l">         Sed poeta verv' decidas
            </span><br><span class="l">         (Kaj kredeble ne eraras):
            </span><br><span class="l">         Se la nimfon ni ne vidas,
            </span><br><span class="l">         Ŝin ni des pli bone ... flaras!“
            </span><br></p>
      <p align="center" class="lcenter">* * * </p>
      <p align="center" class="stanza"><span class="l">         Poezi', ― ho Poezio,
            </span><br><span class="l">         Vi plenigas niajn korojn,
            </span><br><span class="l">         Kaj alsorĉas ravajn horojn
            </span><br><span class="l">         La Printempa Iluzio.
            </span><br></p>
      <hr>
      <div class="footer"><a href="majo.html">
            MAJO
            &nbsp;&gt;&gt;</a></div>
   </body>
</html>