<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>ONI MALFERMAS LA BUTIKON </title>
   </head>
   <body background="../bld/papero.jpg">
      <div class="header"><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">ONI MALFERMAS LA BUTIKON 
         <p align="center"><img src="../bld/butiko/malfermo.gif" alt="malfermo" vspace="20"></p>
      </h3>
      <p align="center" class="stanza"><span class="l">         Ho sankta Muz', mistermaskita io,
            </span><br><span class="l">         Legendfigur' por pia fantazio,
            </span><br><span class="l">         Ne kredas mi, ke ie vi ekzistas <a href="malfermo.html#fn_(*)">(*)</a>,
            </span><br><span class="l">         Sed al la tent' mi tamen ne rezistas
            </span><br><span class="l">         Alvoki vin laŭ famaj pramodeloj. ―
            </span><br><span class="l">         Kun aŭreol' de mistifik-mistiko
            </span><br><span class="l">         Alflugu do, estrino de l' pedeloj,
            </span><br><span class="l">         Por levi nun kurtenon de l' Butiko!
            </span><br></p>
      <p align="center" class="stanza"><span class="l">         „Hi hi! Ha ha! ― Vi tro facile mokas,
            </span><br><span class="l">    Sed vane min oni neniam vokas.
            </span><br><span class="l">         Mi venis, jen! ― ho ne por vin inspiri,
            </span><br><span class="l">         Mallonge nur al vi mi volas diri,
            </span><br><span class="l">         Ke via rim-malkara <em>poezio</em>
            </span><br><span class="l">         Ne estas art' kreita dum ekstazo,
            </span><br><span class="l">         Ĉar via task' konsistis nur el tio:
            </span><br><span class="l">         Kolekti la ... sterkpomojn de Pegazo!
            </span><br></p>
      <p align="center" class="stanza"><span class="l">         Kaj ― inter ni ― ĉu iam simpla floro
            </span><br><span class="l">         Aŭ birdokant' vin tuŝis en la koro?
            </span><br><span class="l">         La noktospir' sub la ĉielkupolo
            </span><br><span class="l">         Ne ĉarmas vin; ― vin logas nur petolo, 
            </span><br><span class="l">         Banala ŝerc' kaj dubesana sprito.
            </span><br><span class="l">         Kaj tion ĉi ... indulgas la kritiko!
            </span><br><span class="l">         Disiĝu ni kaj restu, laŭ merito,
            </span><br><span class="l">         Mi sur Parnas', vi ... en spicistbutiko!“
            </span><br></p>
      <p align="center" class="stanza"><span class="l">         Severa Muz', ― vi ŝutis malavare
            </span><br><span class="l">         Benvortojn sur hometon; kiu ŝpare
            </span><br><span class="l">         Misuzis vin ĝis nun sub sia plumo,
            </span><br><span class="l">         (Estonte li vin lasos en mallumo.)
            </span><br><span class="l">         Sed tamen mi kun tre respektaj sentoj
            </span><br><span class="l">         Koncedas, ke ... ekzistas kaŭz' por miri,
            </span><br><span class="l">         Kaj por edif' de miaj geklientoj
            </span><br><span class="l">         Necesis tion diri.
            </span><br></p>
      <hr>
      <p><a name="fn_(*)"></a>(*) 
         	    Ke Muzoj nuntage ne plu ekzistas, plej bone pruvas la
         	    fakto, ke oni renkontas la lastajn ekzemplerojn nur en...
         	    Muzejoj. 
         
      </p>
      <hr>
      <div class="footer"><a href="optimismo.html">
            OPTIMISMO
            &nbsp;&gt;&gt;</a></div>
   </body>
</html>