<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         HOMOJ ĈE L' MARBORDO
         
      </title>
   </head>
   <body background="../bld/papero.jpg">
      <div class="header"><span class="header_left"><a href="japanabalado.html">&lt;&lt;&nbsp;
               JAPANA BALADO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         HOMOJ ĈE L' MARBORDO
         
      </h3>
      <p align="center" class="stanza"><span class="l">         Mi vidis ilin ĉe l' marbordo
            </span><br><span class="l">         En bankostumo, sen rembur',
            </span><br><span class="l">         Reveni al natura ordo,
            </span><br><span class="l">         Al pralinioj de l' figur' ;
            </span><br></p>
      <p align="center" class="stanza"><span class="l">         Mi vidis ilin sen glazuro,
            </span><br><span class="l">         Sen ŝminkoŝel' de l' civiliz'
            </span><br><span class="l">         Kaj kiaj ilin la naturo
            </span><br><span class="l">         Prezentis iam: ... sen ĉemiz' ...
            
            	   </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Vestita nur per inkognito
            </span><br><span class="l">         La baronin' ne pensas plu
            </span><br><span class="l">         Pri teda devo de vizito
            </span><br><span class="l">         En la salonoj de l' enu';
            </span><br></p>
      <p align="center" class="stanza"><span class="l">         Kaj se mi fidas al lorneto,
            </span><br><span class="l">         Ŝi liberigis de bandaĝ',
            </span><br><span class="l">         De brustoŝnuroj kaj korseto
            </span><br><span class="l">         La ĉarmojn de matura aĝ'.
            </span><br></p>
      <p align="center" class="stanza"><span class="l">         Sed tiuj ĉarmoj sen hezito
            </span><br><span class="l">         Aplikas sekvon de l' instru'
            </span><br><span class="l">         Kaj siavice, por vizito,
            </span><br><span class="l">         La mamoj kuras al genu' ...
            </span><br></p>
      <p align="center" class="stanza"><span class="l">         El kio ni konkludas prave
            </span><br><span class="l">         Eternan veron de l' maksim' :
            </span><br><span class="l">         „ Se la natur' nin tenas sklave,
            </span><br><span class="l">         Pli sklave tenas nin kutim'! “
            
            	    </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Ĉe l' mara bordo eĉ ministro
            </span><br><span class="l">         Sin kredas en la paradiz',
            </span><br><span class="l">         Kaj li dum ripoziga distro
            </span><br><span class="l">         Forgesas grincon de la Kriz';
            </span><br></p>
      <p align="center" class="stanza"><span class="l">         Li ludas nun kun sia filo
            </span><br><span class="l">         Kaj donas pruvojn de kapabl'
            </span><br><span class="l">         Farante per ludŝovelilo
            </span><br><span class="l">         Profundajn truojn en la sabl' ...
            </span><br></p>
      <p align="center" class="stanza"><span class="l">         Ne diru, ke mi moke ŝercas
            </span><br><span class="l">         Per senpripensa rimo-ĵet'!
            </span><br><span class="l">         Li tre verŝajne sin ekzercas
            </span><br><span class="l">         Por ... fari truojn en budĝet'.
            </span><br></p>
      <p align="center" class="stanza"><span class="l">         El kio ni konkludas prave
            </span><br><span class="l">         Eternan veron de l' maksim':
            </span><br><span class="l">         „ Se la natur' nin tenas sklave,
            </span><br><span class="l">         Pli sklave tenas nin kutim'! “
            </span><br></p><span class="l">
         <p align="center"><img src="../bld/butiko/marbordo.gif" alt="marbordo" vspace="20"></p>
         </span><br><p align="center" class="stanza"><span class="l">         Sinjoro Hak. ― Ni lin suspektas
            </span><br><span class="l">         Pri novriĉula pozici'.
            </span><br><span class="l">         Ĉar sinjorino Hak aspektas
            </span><br><span class="l">         Kiel juvelekspozici';
            </span><br></p>
      <p align="center" class="stanza"><span class="l">         Li tre riĉiĝis, ― jes ni scias,
            </span><br><span class="l">         Sed kie do? En kiu fak'?
            </span><br><span class="l">         Aŭskultu, ― nun konversacias
            </span><br><span class="l">         Kun la edzin' sinjoro Hak:
            </span><br></p>
      <p align="center" class="stanza"><span class="l">         „ Se tiuj nudaj hom-amasoj
            </span><br><span class="l">         Nun sekvus min kun karn' kaj ost',
            </span><br><span class="l">         Cent kilometrojn da kolbasoj
            </span><br><span class="l">         Mi farus je malalta kost'! “
            </span><br></p>
      <p align="center" class="stanza"><span class="l">         El kio ni konkludas prave
            </span><br><span class="l">         Eternan veron de l' maksim':
            </span><br><span class="l">         „ Se la natur' nin tenas sklave,
            </span><br><span class="l">         Pli sklave tenas nin kutim'! “
            </span><br></p>
      <p align="center" class="stanza"><span class="l">         Kaj bankieron ni invitis:
            </span><br><span class="l">         „ Nin akompanu al la grot',
            </span><br><span class="l">         Ĉar vi neniam ĝin vizitis,
            </span><br><span class="l">         Alkuru do kun ban-trikot';
            </span><br></p>
      <p align="center" class="stanza"><span class="l">         Ni tie banos nin libere
            </span><br><span class="l">         Sen ia timo de delfen',
            </span><br><span class="l">         Ĉar tiu groto taŭgas vere
            </span><br><span class="l">         Mirinde kiel ban-basen'! “
            </span><br></p>
      <p align="center" class="stanza"><span class="l">         Li tiam preĝis al ĉielo 
            </span><br><span class="l">         Tremante kvazaŭ pro komplot':
            </span><br><span class="l">         „ Ho bona Di' de Izraelo,
            </span><br><span class="l">         Protektu min de la ... bangrot'! “
            </span><br></p>
      <p align="center" class="stanza"><span class="l">         El kio ni konkludas prave
            </span><br><span class="l">         Eternan veron de l' maksim':
            </span><br><span class="l">         „ Se la natur' nin tenas sklave,
            </span><br><span class="l">         Pli sklave tenas nin kutim'! “
            </span><br></p>
      <hr>
      <div class="footer"><a href="brummkajpipenek.html">
            BRUMM KAJ PIPENBEK
            &nbsp;&gt;&gt;</a></div>
   </body>
</html>