<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         AL MIZANTROPOJ
         
      </title>
   </head>
   <body background="../bld/papero.jpg">
      <div class="header"><span class="header_left"><a href="libertempo.html">&lt;&lt;&nbsp;
               LIBERTEMPO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         AL MIZANTROPOJ
         
      </h3>
      <p align="center" class="stanza"><span class="l">         Kelkaj kun ĥimeroj sidas 
            </span><br><span class="l">         Hejme apud sia forn'
            </span><br><span class="l">         Kaj la mondon ili vidas 
            </span><br><span class="l">         Nur tra lens' de sia lorn'; 
            </span><br></p>
      <p align="center" class="stanza"><span class="l">         Laŭ ilia perspektivo
            </span><br><span class="l">         Ĉion kovras ĉasta gaz', 
            </span><br><span class="l">         Ili neas, ke la vivo 
            </span><br><span class="l">         Pulsas sub ilia naz';
            </span><br></p>
      <p align="center" class="stanza"><span class="l">         Ili kun sopir' fabelas 
            </span><br><span class="l">         Pri modele dolĉa mond'
            </span><br><span class="l">         Kaj de l' homoj for sin ŝtelas 
            </span><br><span class="l">         Kvazaŭ vivi estus hont'!
            </span><br></p>
      <p align="center" class="stanza"><span class="l">         Jes, ni scias, ― post prapatro 
            </span><br><span class="l">         Ankaŭ ni, se tentas log',
            </span><br><span class="l">         Ofte vagas trans la kadro 
            </span><br><span class="l">         De malvasta dekalog',
            </span><br></p>
      <p align="center" class="stanza"><span class="l">         Kaj sen nigraj okulvitroj
            </span><br><span class="l">         Ni konstatas, ― kial ne? ―
            </span><br><span class="l">         Ke grandparte la ĉapitroj 
            </span><br><span class="l">         De l' Homara Epope'
            </span><br></p>
      <p align="center" class="stanza"><span class="l">         Ne tre glore sin prezentas, 
            </span><br><span class="l">         (Eĉ dum tempoj de l' kultur'), 
            </span><br><span class="l">         Sed ni des pli bone sentas, 
            </span><br><span class="l">         Ke ni estas homoj nur .....
            </span><br></p>
      <p align="center" class="stanza"><span class="l">         Ke el polvo re- en polvon
            </span><br><span class="l">         Tiras nin la homnatur', ―
            </span><br><span class="l">         Kial do ni serĉus solvon 
            </span><br><span class="l">         De la cirkla kvadratur'?
            </span><br></p>
      <p align="center" class="stanza"><span class="l">         For do la grumblantan maskon, 
            </span><br><span class="l">         La grimacon de l' cenzur',
            </span><br><span class="l">         Kaj plenumu vian taskon: 
            </span><br><span class="l">         Esti homoj! ― Homoj nur!
            </span><br></p>
      <hr>
      <div class="footer"><a href="konsolado.html">
            KONSOLADO
            &nbsp;&gt;&gt;</a></div>
   </body>
</html>