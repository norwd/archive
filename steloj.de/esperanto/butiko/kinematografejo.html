<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         EN KINEMATOGRAFEJO
         
      </title>
   </head>
   <body background="../bld/papero.jpg">
      <div class="header"><span class="header_left"><a href="radio.html">&lt;&lt;&nbsp;
               RADIO, ...ADIAŬ
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         EN KINEMATOGRAFEJO
         
      </h3>
      <p align="center" class="stanza"><span class="l">         Veturante en vagono
            </span><br><span class="l">         Sur kanapo lamrisorta
            </span><br><span class="l">         Vi elspezas pli da mono
            </span><br><span class="l">         Por vojaĝ' pli malkomforta,
            </span><br><span class="l">         Kaj vi ĝuas malpli ĝue
            </span><br><span class="l">         La pejzaĝon sub tunel'
            </span><br><span class="l">         Ol sidante senenue
            </span><br><span class="l">         En la kino sur fotel'!
            </span><br></p>
      <p align="center" class="stanza"><span class="l">         Tie ĉi amuzaj scenoj
            </span><br><span class="l">         Vigle pasas sur l' ekran':
            </span><br><span class="l">	     „Baptofest' ĉe indiĝenoj
            </span><br><span class="l">	     Meze de Baluĉistan' ...“
            </span><br></p>
      <p align="center" class="stanza"><span class="l">
            Kun pianoakompan' .....
            
            	    </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Pli ol ĉarmo de l' pejzaĝo
            </span><br><span class="l">         Densa nokto de la kino
            </span><br><span class="l">         vin invitas al vojaĝo
            </span><br><span class="l">         ĉirkaŭ via ... najbarino.
            </span><br></p>
      <p align="center" class="stanza"><span class="l">         Sed jen aktuala sceno
            </span><br><span class="l">         Vigle pasas sur l' ekran':
            </span><br><span class="l">              „La kaptado de baleno
            </span><br><span class="l">	      En la Norda Ocean'... “
            </span><br></p>
      <p align="center" class="stanza"><span class="l">         Kun pianoakompan' .....
            
            	     </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Kvankam peze vi oscedas
            </span><br><span class="l">         Amalvoke tra l' silent',
            </span><br><span class="l">         Pruda najbarin' ne cedas
            </span><br><span class="l">         Al facila tent'!
            </span><br></p>
      <p align="center" class="stanza"><span class="l">         Nun la lasta aventuro
            </span><br><span class="l">         Dum aŭtomobilveturo
            </span><br><span class="l">         De la fama komikul'
            </span><br><span class="l">         Harry Bull!
            </span><br></p>
      <p align="center" class="stanza"><span class="l">         Li kondukas propramane,
            </span><br><span class="l">         Zigzagante kaj senplane
            </span><br><span class="l">         Grimpas sur la trotuaron
            </span><br><span class="l">         Kaj renversas ŝtupetaron,
            </span><br><span class="l">         Kiu falas kun pentristo
            </span><br><span class="l">         En butikon de spicisto,
            </span><br><span class="l">         Kie tima klientino
            </span><br><span class="l">         Svenas sur la margarino
            </span><br><span class="l">         Dum alia. ― ho hazardo! ―
            </span><br><span class="l">         Krie dronas en mustardo .....
            </span><br></p><span class="l">
         <p align="center"><img src="../bld/butiko/kino1.gif" alt="kino1" vspace="20"></p>
         </span><br><p align="center" class="stanza"><span class="l">         La spicisto ekkoleras,
            </span><br><span class="l">         Tiajn ŝercojn ne toleras,
            </span><br><span class="l">         Tuj li kaptas energie
            </span><br><span class="l">         La pentriston, kiu ie
            </span><br><span class="l">         Kuŝis mute kaj sen movoj
            </span><br><span class="l">         En la kesto por la ovoj,
            </span><br><span class="l">         Kaj per lerta piedbat'
            </span><br><span class="l">         Lin resendas al la strat' ...
            </span><br></p>
      <p align="center" class="stanza"><span class="l">         Intertempe Harry Bull
            </span><br><span class="l">         Ĉe proksima stratangul'
            </span><br><span class="l">         Evitante lanternfoston
            </span><br><span class="l">         Pasas sur vaganta hundo,
            </span><br><span class="l">         Kies li detranĉas voston
            </span><br><span class="l">         En la daŭro de sekundo!
            </span><br></p><span class="l">
         <p align="center"><img src="../bld/butiko/kino2.gif" alt="kino2" vspace="20"></p>
         </span><br><p align="center" class="stanza"><span class="l">         Sed la hund' ― el pura ras', ―
            </span><br><span class="l">         Opinias ĝin kolbas'
            </span><br><span class="l">         Kaj senplue, sen hezit'
            </span><br><span class="l">         Manĝas ĝin kun apetit'.....
            </span><br></p>
      <p align="center" class="stanza"><span class="l">         Tiam tremas tra la kino
            </span><br><span class="l">         Ventroskua ridgargar', ―
            </span><br><span class="l">         Sed ... la ĉarma najbarino
            </span><br><span class="l">         Havas voĉon de barbar'!
            </span><br></p>
      <p align="center" class="stanza"><span class="l">         Sammomente, ― ne sen kaŭzo, ―
            </span><br><span class="l">         Eklumiĝas; estas paŭzo.
            </span><br><span class="l">         Lampoj lumas sunobrile
            </span><br><span class="l">         Kaj vi spertas nun facile,
            </span><br><span class="l">         Ke anstataŭ najbarino
            </span><br><span class="l">         Kun gracio kaj kun ĉarmo
            </span><br><span class="l">         Apud vi en tiu kino
            </span><br><span class="l">         Sidis nur... ĝendarmo!
            </span><br></p>
      <hr>
      <div class="footer"><a href="cxastemulino.html">
            ĈASTEMULINO
            &nbsp;&gt;&gt;</a></div>
   </body>
</html>