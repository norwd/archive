<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         SIBILLA ORAKOLAS
         
      </title>
   </head>
   <body background="../bld/papero.jpg">
      <div class="header"><span class="header_left"><a href="dancrekordo.html">&lt;&lt;&nbsp;
               DANC-REKORDO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         SIBILLA ORAKOLAS
         
      </h3>
      <blockquote class="note">
         	          (Tiuepoke mi scivolis, kion la
         		  jaro 1930 estis alportonta.)
         
      </blockquote>
      <p align="center" class="stanza"><span class="l">         Ŝi loĝas en ĉambreto de subtegment-etaĝo,
            </span><br><span class="l">         Ŝi estas sorĉistino kaj puto de mondsaĝo;
            </span><br><span class="l">         Por ŝi l' Estonta Tempo ne kaŝas plu sekreton
            </span><br><span class="l">         Kaj antaŭ ol mi diris, ŝi konis mian peton.
            </span><br></p>
      <p align="center" class="stanza"><span class="l">         „Vi volas scii, kion la alvenanta jaro
            </span><br><span class="l">         Alportos interesan por l' Esperantistaro?
            </span><br><span class="l">         Pri tio tuj mi donos klarigon kaj informon,
            </span><br><span class="l">         Sed mi antaŭe falu en plej profundan dormon.“
            </span><br></p>
      <p align="center" class="stanza"><span class="l">         Ŝi tiam prenis libron (ĉar libron ŝi posedis),
            </span><br><span class="l">         Eklegis dek liniojn kaj lace jam oscedis,
            </span><br><span class="l">         Ŝi dormis ... kaj ekdormis eĉ dika araneo
            </span><br><span class="l">         Falinta sur la libron: la „Idoj de Morfeo“ ...
            </span><br></p>
      <p align="center" class="stanza"><span class="l">         „Orakolo,
            </span><br><span class="l">         Karambolo,
            </span><br><span class="l">         Hum-kaj-bug'
            </span><br><span class="l">         De l' centrifug'!
            </span><br><span class="l">         Rajdoside
            </span><br><span class="l">         Surakride
            </span><br><span class="l">         Super val', river' kaj mont'
            </span><br><span class="l">         Nun senbride
            </span><br><span class="l">         Akravide
            </span><br><span class="l">         Saltu, saltu al Estont'!“
            </span><br></p>
      <p align="center" class="stanza"><span class="l">         Mi vidas ... vidas urbon ... Kolonjon ĉe 'rivero
            </span><br><span class="l">         Prepari la kongreson kun ĝojo kaj espero,
            </span><br><span class="l">         La Rejno ŝaŭme saltas ĝis super sia bordo,
            </span><br><span class="l">         Kaj tamen la kongreso ... okazos en Oksfordo!
            </span><br></p>
      <p align="center" class="stanza"><span class="l">         Mi vidas nun tri virojn, ― aŭ eble estas kvaro ―
            </span><br><span class="l">         Jungitajn ― (sed sen Teo) ― al ĉaro de l' Vortaro;
            </span><br><span class="l">         Venkitaj de la SAT'o jen ili tiras, puŝas ...
            </span><br><span class="l">         Ho sankta Kabe; helpu ! ― Ĉi tiuj kvar akuŝas!
            </span><br></p>
      <p align="center" class="stanza"><span class="l">         Mi vidas nun ezokon kun grasiĝanta koro ...
            </span><br><span class="l">         Ĉu tio parabolus pri C.K. kaj pri K.R.?
            </span><br><span class="l">         Jes, sane pumpas K.R. kaj pompe sanus C.K.,
            </span><br><span class="l">         Se ĝin ne juke ĝenus kelkfoje G.N.K.K. 
             <a href="orakolo.html#fn_(*)">(*)</a>
            </span><br></p>
      <p align="center" class="stanza"><span class="l">         Mi vidas ... Dek mil homoj samkiel al spektaklo
            </span><br><span class="l">         Sin puŝas en lernejon avidaj pri l' miraklo,
            </span><br><span class="l">         Entuziasmo kreskas, triumfa ĝojo bruas,
            </span><br><span class="l">         Ĉi tie ― tute simple ― sinjoro Ĉe instruas ...
            </span><br></p>
      <p align="center" class="stanza"><span class="l">         „Orakolo,
            </span><br><span class="l">         Karambolo,
            </span><br><span class="l">         Hum-kaj-bug'
            </span><br><span class="l">         De l' centrifug'!
            </span><br><span class="l">         Rajdoside
            </span><br><span class="l">         Surakride
            </span><br><span class="l">         Super val', river' kaj mont'
            </span><br><span class="l">         Nun senbride
            </span><br><span class="l">         Viv-avide
            </span><br><span class="l">         Ni revenu al la Mond'!“
            
            </span><br></p>
      <hr>
      <p><a name="fn_(*)"></a>(*) 
         Supozeble G. N. K. K. signifas: Gratulaj Notoj de
         		 l' Konstanta Kritiko.
         
      </p>
      <hr>
      <div class="footer"><a href="epigramo.html">
            EPIGRAMO
            &nbsp;&gt;&gt;</a></div>
   </body>
</html>