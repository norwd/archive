<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         "MONISMO"
         
      </title>
   </head>
   <body background="../bld/papero.jpg">
      <div class="header"><span class="header_left"><a href="antausignoj.html">&lt;&lt;&nbsp;
               ANTAŬSIGNOJ
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         "MONISMO"
         
      </h3>
      <blockquote class="note">
         	 aŭ meditoj pri senmonaj tempoj
         
      </blockquote>
      <p align="center" class="stanza"><span class="l">         Jam delonge ĉiu rozo
            </span><br><span class="l">         Velkis for...
            </span><br><span class="l">         Estas nun l' apoteozo
            </span><br><span class="l">         De funebra flor'.
            </span><br></p>
      <p align="center" class="stanza"><span class="l">         Kiu semis tian semon,
            </span><br><span class="l">         Mi ne scias, sed malkaŝe
            </span><br><span class="l">         Mi renkontas „ <em>krizan temon</em> “
            </span><br><span class="l">         Sur la vojo ĉiupaŝe.
            
            </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Belaj estis en Borshaloj
            </span><br><span class="l">         Tiuj baloj kurzofortaj;
            </span><br><span class="l">         Ili estas nun <em>falbaloj</em>
            </span><br><span class="l">         Pro la kurzoj senrisortaj.
            </span><br></p>
      <p align="center" class="stanza"><span class="l">         Eĉ la firma ora Pundo
            </span><br><span class="l">         Falis dum freneza danc'
            </span><br><span class="l">         Kaj ĝemante pro la vundo 
            </span><br><span class="l">         Kuŝas nun en ambulanc'.
            </span><br></p>
      <p align="center" class="stanza"><span class="l">         Forte staras nur l' idolo
            </span><br><span class="l">         De l' or-bova Di-Dolar'
            </span><br><span class="l">         Kaj jam lamas farandolo
            </span><br><span class="l">         De l' alia idolar'.
            </span><br></p>
      <p align="center" class="stanza"><span class="l">         <em>Mona ĥino</em> estas mito
            </span><br><span class="l">         El pratempo al ni kara;
            </span><br><span class="l">         <em>Or-Dinaro</em> ― (jes, sen sprito) ―
            </span><br><span class="l">         Estas nun <em>neordinara!</em>
            </span><br></p>
      <p align="center" class="stanza"><span class="l">         La <em>Peseto</em> ne pezegas
            </span><br><span class="l">         Multe dum financturnir',
            </span><br><span class="l">         Kaj post falo oni flegas
            </span><br><span class="l">         Vundojn de la <em>kava Lir'</em>.
            </span><br></p>
      <p align="center" class="stanza"><span class="l">         Ĉu validas plu simbolo,
            </span><br><span class="l">         Se ĝi estas sen valor'?
            </span><br><span class="l">         Tial nun ... sen <em>mono polo</em>
            </span><br><span class="l">         Frostas en la Koridor'.
            </span><br></p>
      <p align="center" class="stanza"><span class="l">         Kiu havas la or-keston
            </span><br><span class="l">         Brue ridas tra l' fenestro,
            </span><br><span class="l">         Ĉar koncerton kaj fastfeston
            </span><br><span class="l">         Gvidas li, la <em>or-kest-estro</em>.
            </span><br></p>
      <p align="center" class="stanza"><span class="l">         Ĉar li havas or-provizon,
            </span><br><span class="l">         Li nun estas bonhumora,
            </span><br><span class="l">         Sed li spertos la surprizon:
            </span><br><span class="l">         Or-provizo ... <em>proviz-ora!</em>
            
            	  </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Iam konto en la banko
            </span><br><span class="l">         Estis certa, fera konto,
            </span><br><span class="l">         Sed vidiĝis la dorsflanko:
            </span><br><span class="l">         Nun ĝi estas <em>fe-rakonto</em>.
            </span><br></p>
      <p align="center" class="stanza"><span class="l">         Kaj akcioj! ― Ili havis
            </span><br><span class="l">         Longajn dentojn kaj kun rentoj
            </span><br><span class="l">         Manĝis, kion ni ne savis.
            </span><br><span class="l">         ... Tiaj estas <em>akci-dentoj!</em>
            </span><br></p>
      <p align="center" class="stanza"><span class="l">         Ĉiuj belaj tempoj pasis,
            </span><br><span class="l">         Al ni restas nur paper',
            </span><br><span class="l">         En la kasoj sin amasis
            </span><br><span class="l">         Lastatempe nur aer'.
            </span><br></p>
      <p align="center" class="stanza"><span class="l">         Per aero, ne per ĉekoj,
            </span><br><span class="l">         Nun ni pagas ĉiun tagon;
            </span><br><span class="l">         Ne novaĵo! Ĉar la grekoj
            </span><br><span class="l">         Konis jam... l' <em>aeropagon!</em>
            </span><br></p>
      <p align="center" class="stanza"><span class="l">         Kun la saĝa Salomono
            </span><br><span class="l">         Ti-al ni konkludas nun,
            </span><br><span class="l">         Ke neniu zorg' pri mono
            </span><br><span class="l">         „Estas nova sub la sun'.“
            
            </span><br></p>
      <hr>
      <div class="footer"><a href="lamentado.html">
            LAMENTADO
            &nbsp;&gt;&gt;</a></div>
   </body>
</html>