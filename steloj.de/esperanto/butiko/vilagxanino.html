<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         VILAĜANINO
         
      </title>
   </head>
   <body background="../bld/papero.jpg">
      <div class="header"><span class="header_left"><a href="liriko.html">&lt;&lt;&nbsp;
               LIRIKO KAJ PRAKTIKO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         VILAĜANINO
         
      </h3>
      <p align="center" class="stanza"><span class="l">         En vilaĝo de montaroj, 
            </span><br><span class="l">         For de l' bruo de l' kulturo, 
            </span><br><span class="l">         Vivas ĝis en niaj jaroj 
            </span><br><span class="l">         Prototip' de pranaturo.
            </span><br></p>
      <p align="center" class="stanza"><span class="l">         Tie mi knabinon konas,
            </span><br><span class="l">         ― Pura koro, ŝtalmuskoloj, ―
            </span><br><span class="l">         Kies brusto ne bezonas
            </span><br><span class="l">         La sekreton de piloloj!
            </span><br></p>
      <p align="center" class="stanza"><span class="l">         Kiam ŝia buŝ' ― por brili ―
            </span><br><span class="l">         Sorbas majmatenan roson, 
            </span><br><span class="l">         Estus peke alkonsili,
            </span><br><span class="l">         Ke ŝi uzu dentobroson. 
            </span><br></p>
      <p align="center" class="stanza"><span class="l">         Ĉar okuloj, vangoj, buŝo 
            </span><br><span class="l">         Estas fruktoj aŭtentikaj 
            </span><br><span class="l">         Sen bezono de retuŝo 
            </span><br><span class="l">         Per artaĵoj kosmetikaj!
            </span><br></p>
      <p align="center" class="stanza"><span class="l">         Ŝi ne dancas, ― ŝi ne fumas, 
            </span><br><span class="l">         (Tio ŝajnas jam legendo!)
            </span><br><span class="l">         Kaj nur ete ŝi parfumas 
            </span><br><span class="l">         Tolĉemizojn per lavendo;
            </span><br></p>
      <p align="center" class="stanza"><span class="l">         Ŝi ne revas pri teatro, 
            </span><br><span class="l">         Tualeton ŝi ne faras, 
            </span><br><span class="l">         Kaj ŝi tiel al la patro 
            </span><br><span class="l">         Ĉiujare sumojn ŝparas. 
            </span><br></p>
      <p align="center" class="stanza"><span class="l">         Mi admiras vin, knabino, 
            </span><br><span class="l">         Kaj glorkante mi proklamas 
            </span><br><span class="l">         Virton de l' vilaĝanino,
            </span><br><span class="l">         Sed ― mi urbaninon amas ...
            </span><br></p>
      <hr>
      <div class="footer"><a href="bonakonsilo.html">
            BONA KONSILO
            &nbsp;&gt;&gt;</a></div>
   </body>
</html>