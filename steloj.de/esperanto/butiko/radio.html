<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         RADIO, ...ADIAŬ
         
      </title>
   </head>
   <body background="../bld/papero.jpg">
      <div class="header"><span class="header_left"><a href="miskompreno.html">&lt;&lt;&nbsp;
               MISKOMPRENO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         RADIO, ...ADIAŬ
         
      </h3>
      <p align="center" class="stanza"><span class="l">         Pli insiste ol gekatoj
            </span><br><span class="l">         Dum printempa nokto logas
            </span><br><span class="l">         La radioaparatoj
            </span><br><span class="l">         De l' najbaroj monologas .....
            </span><br></p>
      <p align="center" class="stanza"><span class="l">         Certe ankaŭ mi humile
            </span><br><span class="l">         Benas bonon de l' progreso,
            </span><br><span class="l">         Sed, se nun, laŭtparolile
            </span><br><span class="l">         Rendevuis al kongreso
            </span><br></p>
      <p align="center" class="stanza"><span class="l">         Kaj en mia paca domo
            </span><br><span class="l">         Ĉiuj ondoj manifestas,
            </span><br><span class="l">         Mi, en mia propra nomo,
            </span><br><span class="l">         Rajte plendas kaj protestas.
            </span><br></p>
      <p align="center" class="stanza"><span class="l">         Krome, ĉio ― ĉu muziko,
            </span><br><span class="l">         Konferenco, bankbilanco,
            </span><br><span class="l">         Episkopa fastprediko, ―
            </span><br><span class="l">         Tie ĉi fariĝas ... danco!
            
            	  </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Teretaĝe unu kaptas
            </span><br><span class="l">         Ondojn el polusaj limoj
            </span><br><span class="l">         Kaj laŭ ili tuj adaptas
            </span><br><span class="l">         Blakbotomon de l' Eskimoj.
            </span><br></p>
      <p align="center" class="stanza"><span class="l">         Ĉe l' tajloro same bruas,
            </span><br><span class="l">         Ĉar la tuta familio
            </span><br><span class="l">         Fokstrotante sin instruas
            </span><br><span class="l">         Pri l' Einstein'a Teorio!
            </span><br></p>
      <p align="center" class="stanza"><span class="l">         Super mi studento prenas
            </span><br><span class="l">         Jurprelegon el Berlino
            </span><br><span class="l">         Kaj ― ĉar ĝin li ne komprenas ―
            </span><br><span class="l">         Li ĝin dancas kun fraŭlino!
            </span><br></p>
      <p align="center" class="stanza"><span class="l">         Sube, flanke, supre, ― ĉie
            </span><br><span class="l">         Ĉirkaŭ mi radifuneloj
            </span><br><span class="l">         Komplotadas grake-krie
            </span><br><span class="l">         Kontraŭ paco de l' oreloj ...
            </span><br></p>
      <p align="center" class="stanza"><span class="l">	          Helpokrio:
            </span><br><span class="l">		  (per radio)
            </span><br></p>
      <p align="center" class="stanza"><span class="l">         Ho, mondfora insulano,
            </span><br><span class="l">         Diru, skribu tuj al mi,
            </span><br><span class="l">         Ĉu luebla nur kabano
            </span><br><span class="l">         Estas ie ajn ĉe vi,
            </span><br></p>
      <p align="center" class="stanza"><span class="l">         Kie homo kun aŭdsento,
            </span><br><span class="l">         For de l' mod-epidemi',
            </span><br><span class="l">         Vivi povus sub tegmento
            </span><br><span class="l">         SEN RADIO!
            </span><br><span class="l">	          Mi kun mi .....
            </span><br></p>
      <hr>
      <div class="footer"><a href="kinematografejo.html">
            EN KINEMATOGRAFEJO
            &nbsp;&gt;&gt;</a></div>
   </body>
</html>