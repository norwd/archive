<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         LA HORO DE L' PROGRESO
         
      </title>
   </head>
   <body background="../bld/papero.jpg">
      <div class="header"><span class="header_left"><a href="autunovesper.html">&lt;&lt;&nbsp;
               AŬTUNOVESPER'
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         LA HORO DE L' PROGRESO
         
      </h3>
      <blockquote class="note">
         
         <p class="first_p">
            	          „Kiel oni povas konstati, la nomoj de
            		  multaj horloĝmarkoj estas Esperantaj.
            		  Ni citu nur la plej konatajn en Francujo:
            		  Movado, Eterna, Cyma, Lip...“
            
         </p>
         
      </blockquote>
      <p align="center" class="stanza"><span class="l">         Nun silentu, vantaj venkokantoj,
            </span><br><span class="l">         Nun parolu faktoj kaj praktiko!
            </span><br><span class="l">         Dank' al vi, horloĝofabrikantoj,
            </span><br><span class="l">         Plivigliĝas varba ... tiktaktiko.
            </span><br></p>
      <p align="center" class="stanza"><span class="l">         Jam sonadas Esperantaj vortoj
            </span><br><span class="l">         Serioze, ne plu kiel ŝerco,
            </span><br><span class="l">         Ili havas forton de pasportoj
            </span><br><span class="l">         Kaj konkeras mondon de l' komerco.
            </span><br></p>
      <p align="center" class="stanza"><span class="l">         La MOVADO, ― marko elokventa ―
            </span><br><span class="l">         Estas pli ol signo de reklamo,
            </span><br><span class="l">         Por horloĝo (ora aŭ arĝenta)
            </span><br><span class="l">         Ideala estas ĝi programo.
            </span><br></p>
      <p align="center" class="stanza"><span class="l">         Kaj ETERNA! ― Bone, sed pli vere
            </span><br><span class="l">         Utopi' de brava optimisto,
            </span><br><span class="l">         Ĉar alie, baldaŭ plej mizere
            </span><br><span class="l">         Mortus ĉiu horloĝriparisto!
            </span><br></p>
      <p align="center" class="stanza"><span class="l">         Kial CYMA? ― Epitet' neklara,
            </span><br><span class="l">         Stranga vorto eble sen animo?
            </span><br><span class="l">         Vi nomiĝas CYMA, mia kara,
            </span><br><span class="l">         Ĉar vi estas plata kiel cimo.
            </span><br></p>
      <p align="center" class="stanza"><span class="l">         Sed nun LIP! ― Invento de barbaroj,
            </span><br><span class="l">         Tiu vort' konsternas niajn morojn:
            </span><br><span class="l">         Dank' al ĝi junuloj sen barbharoj
            </span><br><span class="l">         Evidente havos nun ... Liphorojn!
            
            	       </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Horloĝetoj, streĉu la risortojn
            </span><br><span class="l">         Por anonci horon de l' progreso, ―
            </span><br><span class="l">         Se ni same streĉus niajn fortojn,
            </span><br><span class="l">         Baldaŭ sonus horo de l' sukceso ...
            
            </span><br></p>
      <hr>
      <div class="footer"><a href="orangxo.html">
            ORANĜO
            &nbsp;&gt;&gt;</a></div>
   </body>
</html>