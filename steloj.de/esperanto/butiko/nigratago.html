<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         NIGRA TAGO
         
      </title>
   </head>
   <body background="../bld/papero.jpg">
      <div class="header"><span class="header_left"><a href="cxastemulino.html">&lt;&lt;&nbsp;
               ĈASTEMULINO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         NIGRA TAGO
         
      </h3>
      <p align="center" class="stanza"><span class="l">         Okazi povas, ke kelkfoje
            </span><br><span class="l">         ― Kvazaŭ vi portus sarkofagon ―
            </span><br><span class="l">         Vi rampas tra la viv' senĝoje
            </span><br><span class="l">         Kaj fakte havas „nigran tagon“.
            
            	  </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Ĝi komenciĝis jam matene
            </span><br><span class="l">         Kun peĉ-aŭgura malfavor',
            </span><br><span class="l">         Ĉar via vekhorloĝ' kretene
            </span><br><span class="l">         Ne bruis je la ĝusta hor',
            </span><br></p>
      <p align="center" class="stanza"><span class="l">         Kaj tial sekvis ordinare,
            </span><br><span class="l">         Ke dum rapida raz-klopod'
            </span><br><span class="l">         Vi vundis vin, ― kaj temp-malŝpare
            </span><br><span class="l">         Nun lavi devis vin per jod' ...
            </span><br></p>
      <p align="center" class="stanza"><span class="l">         Jen la kolum-buton' obstine
            </span><br><span class="l">         Incitis vin pro stulta spit',
            </span><br><span class="l">         Ĝis kiam ĝin vi fine ... fine ...
            </span><br><span class="l">         Retrovis ie sub la lit'!
            </span><br></p>
      <p align="center" class="stanza"><span class="l">         Vi trinkos iom nun da kafo,
            </span><br><span class="l">         Sed ― kuirita en infer' ―
            </span><br><span class="l">         Ĝi estis brula kiel lafo
            </span><br><span class="l">         Kaj vi forkuris en koler';
            </span><br></p>
      <p align="center" class="stanza"><span class="l">         Por trafi tramon ĉe l' stacio
            </span><br><span class="l">         Vi havis premon de ciklon',
            </span><br><span class="l">         Sed al hundaĉ' ne plaĉis tia,
            </span><br><span class="l">         Ĝi kaptis vin je l' pantalon', 
            </span><br></p>
      <p align="center" class="stanza"><span class="l">         Kaj ĝiaj dentoj la detruon
            </span><br><span class="l">         Pli „funde“ faris ol skalpel':
            </span><br><span class="l">         Sur la postaĵo larĝan truon
            </span><br><span class="l">         Vi honte maskis per ĉapel'!
            </span><br></p>
      <p align="center" class="stanza"><span class="l">         En l' oficejon tre malfrue
            </span><br><span class="l">         Vi venis je la deka hor',
            </span><br><span class="l">         Dum la kolegoj pli ol brue
            </span><br><span class="l">         Akceptis vin per moka ĥor';
            </span><br></p>
      <p align="center" class="stanza"><span class="l">         La ĉefo ankaŭ ne gratulis
            </span><br><span class="l">         Vin, malgraŭ lerta ŝajn-ekskuz',
            </span><br><span class="l">         Kaj grumblopreta vi makulis
            </span><br><span class="l">         La kontolibrojn pro konfuz' ...
            </span><br></p>
      <p align="center" class="stanza"><span class="l">         Post taglabor' vi volis spiri
            </span><br><span class="l">         En paca hejmo sen ĉagren',
            </span><br><span class="l">         Sed vanis tion ĉi esperi,
            </span><br><span class="l">         Ĉar vin atendis nova pen':
            </span><br></p>
      <p align="center" class="stanza"><span class="l">         L' edzin' kriaĉis kun la bubo,
            </span><br><span class="l">         Kaj bruligita estis riz'!
            </span><br><span class="l">         Vi kuris for, ― sed en la klubo
            </span><br><span class="l">         Kasisto petis pri l' kotiz'!
            </span><br></p>
      <p align="center" class="stanza"><span class="l">         Vi tiam en gazetoj provis
            </span><br><span class="l">         La ĝojon trovi de l' vesper',
            </span><br><span class="l">         Sed en gazetoj, ve! ... vi trovis
            </span><br><span class="l">         Nur artikolojn pri Scherer' ...
            </span><br></p>
      <p align="center" class="stanza"><span class="l">         Vi hejmeniris ― (por protesti) ―
            </span><br><span class="l">         Pli frue do ol laŭ kutim'
            </span><br><span class="l">         Kaj vidis tial... sin revesti
            </span><br><span class="l">         L' edzin-amikon en intim'!
            </span><br></p>
      <p align="center" class="stanza"><span class="l">         Vi ĝemis nun, ĉar ĉi eksceso
            </span><br><span class="l">         Transpasis forton kaj imagon,
            </span><br><span class="l">         Kaj nete restis la impreso,
            </span><br><span class="l">         Ke vi travivis ... „nigran tagon“.
            </span><br></p>
      <hr>
      <div class="footer"><a href="konsentite.html">
            KONSENTITE
            &nbsp;&gt;&gt;</a></div>
   </body>
</html>