<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         AMO ĈIAMA
         
      </title>
   </head>
   <body background="../bld/papero.jpg">
      <div class="header"><span class="header_left"><a href="neintence.html">&lt;&lt;&nbsp;
               NE INTENCE
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         AMO ĈIAMA
         
      </h3>
      <p align="center" class="stanza"><span class="l">         Nia amo estis dolĉvelura
            </span><br><span class="l">         Kiel suka karno de persiko
            </span><br><span class="l">         Dum ni june nestis en matura
            </span><br><span class="l">	          Kampo de tritiko.
            </span><br></p>
      <p align="center" class="stanza"><span class="l">         Kun zefir' babila de l' vespero
            </span><br><span class="l">         Vete mi karesis viajn harojn
            </span><br><span class="l">         Dum spegule portis la rivero
            </span><br><span class="l">	          Viajn dudek jarojn.
            </span><br></p>
      <p align="center" class="stanza"><span class="l">         Sed la tempo per ĵaluza dento
            </span><br><span class="l">         Ĉarmojn ŝiris post rikolt' somera;
            </span><br><span class="l">         De l' virin' plej forta argumento
            </span><br><span class="l">	    Estas efemera!
            </span><br></p>
      <p align="center" class="stanza"><span class="l">         Nun vi time, sorton-antaŭsente
            </span><br><span class="l">         Min observas kaj demandas ŝtele:
            </span><br><span class="l">         „Ĉu dum vintro ankaŭ, vi konsente
            </span><br><span class="l">	      Amos min fidele?“
            </span><br></p>
      <p align="center" class="stanza"><span class="l">         „Certe, jes! ― Ni restos geamatoj!
            </span><br><span class="l">         Ĉar vi tiel senkompare fritas
            </span><br><span class="l">         Kolbasetan farĉon en tomatoj,
            </span><br><span class="l">	         Ke ... mi ne hezitas!“
            </span><br></p>
      <hr>
      <div class="footer"><a href="profitulo.html">
            PROFITULO
            &nbsp;&gt;&gt;</a></div>
   </body>
</html>