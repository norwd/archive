<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         JAPANA BALADO
         
      </title>
   </head>
   <body background="../bld/papero.jpg">
      <div class="header"><span class="header_left"><a href="lamentado.html">&lt;&lt;&nbsp;
               LAMENTADO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         JAPANA BALADO
         
      </h3>
      <p align="center" class="stanza"><span class="l">         Sur ondoj de la Ŝin-ko-pan'
            </span><br><span class="l">         Facile glitas la sampan' ...
            </span><br><span class="l">         La gejŝoj kantas aŭ babilas
            </span><br><span class="l">         En eta dom' el silkpaper'; 
            </span><br><span class="l">         La ĉerizujoj jam similas
            </span><br><span class="l">         Al florpejzaĝ' dum sonĝ-aper';
            </span><br><span class="l">         Pri paco revas, pac' intima,
            </span><br><span class="l">         La nobelulo Piroŝima ...
            </span><br></p>
      <p align="center" class="stanza"><span class="l">         Sur ondoj de la Ŝin-ko-pan'
            </span><br><span class="l">         Facile glitas la sampan' ...
            </span><br><span class="l">         Sed pac' intima ne ekzistas
            </span><br><span class="l">         Por hom' signita de la mort',
            </span><br><span class="l">         Kaj peze Piroŝima pistas
            </span><br><span class="l">         Amarajn pensojn pri la sort':
            </span><br><span class="l">         Pro polvo sur reputacio
            </span><br><span class="l">         Mortdevon diktas tradicio!
            </span><br></p>
      <p align="center" class="stanza"><span class="l">         Sur ondoj de la Ŝin-ko-pan'
            </span><br><span class="l">         Facile glitas la sampan' ...
            </span><br><span class="l">         Kaj Piroŝima la fatalon
            </span><br><span class="l">         Akcepti volas sen rifuz',
            </span><br><span class="l">         Sed li ne ŝatas glavoŝtalon,
            </span><br><span class="l">         Almenaŭ ne por propra uz';
            </span><br><span class="l">         Utile ŝajnas do pripensi
            </span><br><span class="l">         Kiametode sin atenci.
            </span><br></p>
      <p align="center" class="stanza"><span class="l">         Sur ondoj de la Ŝin-ko-pan'
            </span><br><span class="l">         Facile glitas la sampan' ...
            </span><br><span class="l">         Ho kiel do forviŝi polvon
            </span><br><span class="l">         De la honoro, bona Bonz'?
            </span><br><span class="l">         Sed Piroŝima trovis solvon
            </span><br><span class="l">         Bonŝance en gazetanonc';
            </span><br><span class="l">         Kaj tuj li sendas sian filon
            </span><br><span class="l">         Aĉeti la harkreskigilon.
            </span><br></p>
      <p align="center" class="stanza"><span class="l">         Sur ondoj de la Ŝin-ko-pan'
            </span><br><span class="l">         Facile glitas la sampan' ...
            </span><br><span class="l">         La filo jam revene trotas
            </span><br><span class="l">         Kun la mirakla haro-sap',
            </span><br><span class="l">         Kaj Piroŝima tuj ekfrotas
            </span><br><span class="l">         La tutan supron de la kap'.
            </span><br><span class="l">         ― Ĉu nun necesas plue diri,
            </span><br><span class="l">         Ke li sukcesis ... „ har-akiri “?
            </span><br></p>
      <p align="center" class="stanza"><span class="l">         Sur ondoj de la Ŝin-ko-pan'
            </span><br><span class="l">         Facile glitas la sampan' ...
            </span><br></p>
      <hr>
      <div class="footer"><a href="marbordo.html">
            HOMOJ ĈE L' MARBORDO
            &nbsp;&gt;&gt;</a></div>
   </body>
</html>