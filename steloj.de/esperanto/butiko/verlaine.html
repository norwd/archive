<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         AL PAUL VERLAINE
         
      </title>
   </head>
   <body background="../bld/papero.jpg">
      <div class="header"><span class="header_left"><a href="angxeluso.html">&lt;&lt;&nbsp;
               MODERNA ANĜELUSO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         AL PAUL VERLAINE
         
      </h3>
      <blockquote class="note">
         
         <p class="first_p">
            	          (*) Prononcu Verlen'.
            
         </p>
         <p class="p">
            		  „ Kiam la poeto Paul Verlaine estis
            		  senmona kaj tamen soifa, la kelneroj
            		  en la latina kvartalo akceptis
            		  porpage ĵus verkitan versaĵon, kiun
            		  ili facile povis vendi al inteligentaj
            		  eldonistoj. “
            
         </p>
      </blockquote>
      <p align="center" class="stanza"><span class="l">         La vivo, ĉi giganta, enigma karusel',
            </span><br><span class="l">         Sencelan bardon portis laŭ centrifuga rondo,
            </span><br><span class="l">         Sed ĉie, en Parizo, Londono aŭ Brusel'
            </span><br><span class="l">         Vi ĉiam vin retrovis mizera vagabondo
            </span><br></p>
      <p align="center" class="stanza"><span class="l">         Kaj tamen simpatia. ― Perversa, eĉ vulgara,
            </span><br><span class="l">         Aŭ foje tro plorema sub niĉo de madon',
            </span><br><span class="l">         Vi restos al mi kara, kaj via verko kara,
            </span><br><span class="l">         Des pli, ke ĝi ekzistas ja nur en luks-eldon'.
            </span><br></p>
      <p align="center" class="stanza"><span class="l">         Ĉe bordo de l' Mozelo, en ŝirmo de arbust'
            </span><br><span class="l">         El lunpejzaĝo, kian vi sorĉe melodiis,
            </span><br><span class="l">         Leviĝas kiel faŭno observe via bust',
            </span><br><span class="l">         Kaj tie, samurbano, mi ofte vin enviis...
            
            </span><br></p>
      <p align="center" class="lcenter">* * * 
         
      </p>
      <p align="center" class="stanza"><span class="l">         Se krom la naskiĝurbo mi ion ajn komune
            </span><br><span class="l">         Kun vi posedas, certe, ne estas la talent',
            </span><br><span class="l">         Sed laŭ vidpunkto de la ... soifo, eble kune
            </span><br><span class="l">         Ni estus bela paro en nia element'!
            </span><br></p><span class="l">
         <p align="center"><img src="../bld/butiko/verlaine.gif" alt="verlaine" vspace="20"></p>
         </span><br><p align="center" class="stanza"><span class="l">         Kaj tial mi envias vin, ho poet-drinkant',
            </span><br><span class="l">         Ĉar dum vivtempo via kelneroj poezion
            </span><br><span class="l">         Ankoraŭ alte taksis, kaj kelklinia kant'
            </span><br><span class="l">         Sufiĉis por kvitanci plej pezan adicion.
            </span><br></p>
      <p align="center" class="stanza"><span class="l">         Nu, provu do hodiaŭ porpage lasi odon
            </span><br><span class="l">         Dirante al kelnero: „ Sistemo de Verlaine! “
            </span><br><span class="l">         Rikane li pretendos ne koni la metodon 
            </span><br><span class="l">         Kaj diros banalaĵon kun rido de balen'...
            </span><br></p>
      <hr>
      <div class="footer"><a href="angkoraux.html">
            ANGKOR'AŬ!
            &nbsp;&gt;&gt;</a></div>
   </body>
</html>