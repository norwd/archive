<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         TELEGRAMO
         
      </title>
   </head>
   <body background="../bld/papero.jpg">
      <div class="header"><span class="header_left"><a href="aliaepigramo.html">&lt;&lt;&nbsp;
               ALIA EPIGRAMO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         TELEGRAMO
         
      </h3>
      <blockquote class="note">
         
         <p class="first_p">	          La gazeto Heroldo de Esperanto
            		  ricevis telegramon:
            		  „Scherer suprengrimpis Merapi-
            		  vulkanon erupci-regiono 
            		  efikpropagande radioparolis stacio
            		  Semarang ― Esperantocentro.“
            
         </p>
         
         <p class="p">
            	          Imagu, karaj, kio estus okazinta,
            		  se la mondo estus eksciinta tion
            		  anstataŭ per telegramo nur per 
            		  normale afrankita letero! Brrr, ― mi
            		  preferas ne pensi pri tia katastrofo.
            
         </p>
         
      </blockquote>
      <p align="center" class="stanza"><span class="l">         Hej, amiko, ne plu plendu
            </span><br><span class="l">         Pri impostoj! ― Estu gaja!
            </span><br><span class="l">         Ĉiujn vivozorgojn sendu
            </span><br><span class="l">         Furze al la Himalaja!
            </span><br><span class="l">         Vivu am', reklam', tamtamo,
            </span><br><span class="l">         Ĉar alvenis telegramo!
            </span><br></p>
      <p align="center" class="stanza"><span class="l">         Kiun ajn mi nun renkontas,
            </span><br><span class="l">         Ĝoje svingas la ĉapelon
            </span><br><span class="l">         Kaj ĝistede rerakontas
            </span><br><span class="l">         Al mi tiun mirfabelon:
            </span><br><span class="l">         „Ĉu vi aŭdis? ― Kia dramo!
            </span><br><span class="l">         Ĵus alvenis telegramo!“
            
            </span><br></p>
      <p align="center" class="stanza"><span class="l">         Ĉiuj, ĉiuj, ― jen surstrate,
            </span><br><span class="l">         Jen endome ovacias
            </span><br><span class="l">         Kaj radioaparate
            </span><br><span class="l">         La novaĵon tuj diskrias,
            </span><br><span class="l">         Eĉ infan' ĉe l' nutra mamo
            </span><br><span class="l">         Miras: „Te-te-teledramo??“
            </span><br></p>
      <p align="center" class="stanza"><span class="l">         Nun ni spiras, dank' al Dio!
            </span><br><span class="l">         Jam ni preskaŭ ne plu dormis
            </span><br><span class="l">         Pro premanta emocio,
            </span><br><span class="l">         Sed depeŝo ĵus informis:
            </span><br><span class="l">         ― (Kaj vi rajtas mire gapi) ―
            </span><br><span class="l">         „Scherer grimpis sur Merapi!“
            </span><br></p>
      <p align="center" class="stanza"><span class="l">         Scherer? ... Eble ... Sed Merapi???
            </span><br><span class="l">         Kaj vi povos pro l' demando
            </span><br><span class="l">         Vian kapon longe skrapi:
            </span><br><span class="l">         Kie aŭ en kiu lando?
            </span><br><span class="l">         Nu, sed kial plu nin frapi?
            </span><br><span class="l">         „Scherer grimpis sur Merapi!“
            </span><br></p>
      <p align="center" class="stanza"><span class="l">         Kaj mi vetas, ke koboldo
            </span><br><span class="l">         Pri l' enigmo lumon portos
            </span><br><span class="l">         Kaj detale la Heroldo
            </span><br><span class="l">         Dekkolone priraportos ...
            </span><br><span class="l">         Ni ne povos plu eskapi
            </span><br><span class="l">         L' erupcion de l' Merapi!
            </span><br></p>
      <hr>
      <div class="footer"><a href="ppp.html">
            P. P. P.
            aŭ
            POR PLENIGI PAĜOJN
            &nbsp;&gt;&gt;</a></div>
   </body>
</html>