<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/butiko.css">
      <title>
         LA PROPAGANDA TAĈMENTO
         
      </title>
   </head>
   <body background="../bld/papero.jpg">
      <div class="header"><span class="header_left"><a href="rimportreto.html">&lt;&lt;&nbsp;
               
               
               LA FORGESITA RIMPORTRETO
               </a></span><span class="header_center"> <a href="index.html">Raymond Schwartz:
               La Stranga Butiko</a></span></div>
      <hr>
      <h3 class="head">
         LA PROPAGANDA TAĈMENTO
         
      </h3>
      <blockquote class="note">
         
         <p class="first_p">
            	          „Dum tiu ĉi kunveno nia konata 
            		  propagandisto Delanoue faris tre interesan
            		  eksperimenton: Li prezentis samideanojn
            		  el diversaj nacioj kaj la publiko
            		  tiel povis konstati, ke la elparolado de
            		  Esperanto estas ĉe ĉiuj absolute la
            		  sama.“
            
         </p>
         
         <blockquote class="note">
            		  (El gazetraportoj.)
            
         </blockquote>
         
      </blockquote><span class="l">
         <p align="center"><img src="../bld/butiko/propagando.gif" alt="propagando" vspace="20"></p></span><br><p align="center" class="stanza"><span class="l">         Kio blovas kiel vento
            </span><br><span class="l">         Tra la stratoj de l' kvartal'?
            </span><br><span class="l">         Estas propagandtaĉmento,
            </span><br><span class="l">         Kiu kuras al batal'.
            </span><br><span class="l">         En bonordo, rapidkrure
            </span><br><span class="l">         Sin direktas al Sorbon'
            </span><br><span class="l">         Sampson, Major, Niŝimura,
            </span><br><span class="l">         Kornfeld, Ajsberg kaj Solson'.
            </span><br></p>
      <p align="center" class="stanza"><span class="l">         Kial tie la publiko
            </span><br><span class="l">         Premas sin al rendevu'?
            </span><br><span class="l">         Tion faris kun taktiko
            </span><br><span class="l">         Generalo Delanu':
            </span><br><span class="l">         Kaj kun li, la varbterura,
            </span><br><span class="l">         Nun alvenas en Sorbon'
            </span><br><span class="l">         Sampfeld, Majson kaj Solsura,
            </span><br><span class="l">         Kornberg, Ajsor, Niŝison'.
            </span><br></p>
      <p align="center" class="stanza"><span class="l">         Ĉie, kie homoj sidas .
            </span><br><span class="l">         Pace kun scivola sent',
            </span><br><span class="l">         Tuj la general' prezidas
            </span><br><span class="l">         La paradon de l' taĉment'.
            </span><br><span class="l">         Li prezentas la soldatojn;
            </span><br><span class="l">         Ĉiu estas fenomen',
            </span><br><span class="l">         Kaj li citas naskiĝdatojn
            </span><br><span class="l">         Kun detaloj de l' deven':
            </span><br></p>
      <p align="center" class="stanza"><span class="l">         „Jen ĉi tiu juna viro
            </span><br><span class="l">         Ĵus alvenis el Jugland'
            </span><br><span class="l">         Kaj fariĝis jam martiro
            </span><br><span class="l">         De l' moderna propagand'.
            </span><br><span class="l">         Nun li pruvos tuj perfakte,
            </span><br><span class="l">         Ke li, kiel vi kaj mi,
            </span><br><span class="l">         Elparolas plej ekzakte...“
            </span><br><span class="l">         ... Kaj la viro diris „i“!
            </span><br></p>
      <p align="center" class="stanza"><span class="l">         „Kaj ĉi tiu dika tipo
            </span><br><span class="l">         Kun kolumo el karton'
            </span><br><span class="l">         Estas ido de l' polipo
            </span><br><span class="l">         Kaj de ina saksofon';
            </span><br><span class="l">         Li parolas generale
            </span><br><span class="l">         Per konvena buŝotru'...“
            </span><br><span class="l">         ... Kaj la tipo laŭsignale
            </span><br><span class="l">         Tute klare diris „u“!
            </span><br></p>
      <p align="center" class="stanza"><span class="l">         „Nun ĉi tiu, kiu tenas
            </span><br><span class="l">         Unu fingron en la naz',
            </span><br><span class="l">         Estas ― kiel vi divenas ―
            </span><br><span class="l">         Negro de l' plej nigra ras',
            </span><br><span class="l">         Li eĉ estas delegito
            </span><br><span class="l">         En Afrik' de l' U. E. A...“
            </span><br><span class="l">         ... Kaj la negro laŭ invito
            </span><br><span class="l">         Tre aŭdeble ruktis „a“!
            </span><br></p>
      <p align="center" class="stanza"><span class="l">         La publik' aplaŭde gestis
            </span><br><span class="l">         Kun konvinko, kun kompren',
            </span><br><span class="l">         Kaj plej brue manifestis
            </span><br><span class="l">         Sian ĝojon pri la scen';
            </span><br><span class="l">         Kaj mi aŭdis eĉ deklari
            </span><br><span class="l">         Grizan patron de l' scienc':
            </span><br><span class="l">         „Kion oni povas fari
            </span><br><span class="l">         Per dresad', kun pacienc'!“
            </span><br></p>
      <hr>
      <div class="footer"><a href="matene.html">
            MORGAŬ MATENE!
            &nbsp;&gt;&gt;</a></div>
   </body>
</html>