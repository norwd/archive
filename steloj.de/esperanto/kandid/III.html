<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro III</title>
   </head>
   <body background="../bld/papero.jpg">
      <div class="header"><span class="header_left"><a href="II.html">&lt;&lt;&nbsp;Ĉapitro II</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro III</h3>
      <div class="epigraph">
         <p class="first_p">Kiel Kandid forkuris el inter la Bulgaroj
            kaj kio li fariĝis.
         </p>
      </div>
      <p class="first_p">Nenio estis tiom bela, tiom facilmova, tiom
         brila, tiom bonorda kiel la du armeoj. La trumpetoj,
         la fajfiloj, la hobojoj, la tamburoj, la kanonoj,
         formis tian harmonion, kia neniam estis en infero.
         Unue la kanonoj ambaŭflanke terenfaligis proksimume
         ses mil homojn; poste la muskedistaro
         forigis el la plej bona mondo proksimume naŭ aŭ
         dek mil friponojn, kiuj putrigis ĝian supraĵon. La
         bajoneto ankaŭ estis la sufiĉa kialo por la morto
         de kelkaj miloj da homoj. Sume oni buĉis eble
         tridekmil homojn. Kandid, kiu tremis kiel filozofo,
         sin kaŝis tiel bone, kiel li povis, dum tiu heroa
         buĉado.
      </p>
      <p class="p">Fine, dum la du reĝoj, ĉiu en sia propra tendaro,
         ordonis, ke oni kantu <em>Te Deum</em>-ojn, li decidis
         iri en alian lokon rezonadi pri la efikoj kaj la
         kaŭzoj. Li trapasis amason da mortintoj kaj mortantoj,
         kaj atingis apudan vilaĝon; ĝi estis cindrigita;
         ĝi estis abara vilaĝo, kiun bruligis la Bulgaroj,
         laŭ la leĝoj de la ĝenerala juro. Ĉi tie estis trapikitaj
         maljunuloj, kiuj rigardis morti buĉitajn virinojn,
         tenantajn siajn infanojn ĉe la sangantaj
         mamoj; tie estis junulinoj kun tratranĉitaj ventroj,
         kiuj, satiginte la naturajn bezonojn de kelkaj herooj,
         ellasis la lastan spiron; aliaj, duone bruligitaj,
         kripetegis, ke oni finmortigu ilin. Cerbaĵoj estis
         disŝutitaj sur la tero apud tratranĉitaj kruroj kaj
         brakoj.
      </p>
      <p class="p">Kandid kiel eble plej rapide forkuris en alian
         vilaĝon: ĝi apartenis al la Bulgaroj, kaj estis
         ricevinta de la abaraj herooj saman traktadon.
         Kandid, ĉiam marŝante sur membroj ankoraŭ vivantaj
         aŭ tra ruinoj, finfine atingis ekster la batalkampon,
         portante iom da provizaĵo en sia sako,
         kaj neniam forgesante F-inon Kunegond. Lia provizaĵo
         mankis, kiam li trafis Holandon; sed aŭdinte,
         ke en ĉi tiu lando ĉiuj personoj estas riĉaj kaj
         kristanaj, li ne dubis, ke oni traktos lin tiel bone,
         kiel li estis traktata en la kastelo de lia barona
         moŝto, antaŭ ol li estis forpelata pro la belaj okuloj
         de F-ino Kunegond.
      </p>
      <p class="p">Li almozpetis ĉe kelkaj gravaj personoj, kiuj
         respondis, ke se li daŭrigos tiel konduti, oni fermos
         lin en pundomon por lin eduki.
      </p>
      <p class="p">Poste, li sin turnis al iu viro, kiu en granda kunveno
         dum unu horo estis ĵus parolanta pri humaneco.
         Tiu oratoro, strabe rigardante al li, diris:
      </p>
      <p class="p">― Kion vi faras ĉi tie? Ĉu vi servas la bonan
         kaŭzon? (aferon) (<a id="fn_III_1" href="III.html#III_1"><sup>↓1</sup></a>).
      </p>
      <p class="p">― Ne ekzistas efiko sen kaŭzo, modeste respondis
         Kandid, ĉio estas nepre interligita kaj aranĝita
         plej bone. Necesis, ke oni forpelu min de apud
         F-ino Kunegond, ke mi estu vergata, kaj ke mi
         almozpetu panon ĝis mi povos ĝin laborakiri; ĉio
         tio ne povis aliel okazi.
      </p>
      <p class="p">― Mia amiko, diris al li la oratoro, ĉu vi
         kredas, ke la papo estas la Antikristo?
      </p>
      <p class="p">― Ĝis nun pri tio mi ne aŭdis, respondis Kandid;
         sed ĉu li estas, aŭ ne estas, tio ne povas ŝanĝi la
         fakton, ke mankas al mi pano.
      </p>
      <p class="p">― Ci ne meritas manĝi panon, diris la alia; for,
         fripono, for, malŝatindulo, neniam proksimiĝu al mi.
      </p>
      <p class="p">La edzino de la oratoro, rigardinte tra la fenestron,
         kaj vidinte homon, kiu dubas ĉu la papo
         estas aŭ ne la Antikristo, elverŝis sur lian kapon
         plenan... Ho ĉielo! ĝis kia grado atingas ĉe virinoj
         la fervoro al religio!
      </p>
      <p class="p">Iu viro, kiu ne estis baptita, iu bona anabaptisto,
         nomita Jakobo, vidis la kruelan kaj malnoblegan
         manieron laŭ kiu oni traktis unu el siaj fratoj,
         unu estulon kun du piedoj kaj sen plumoj 
         (<a id="fn_III_2" href="III.html#III_2"><sup>↓2</sup></a>), kiu
         havas animon; li kondukis la fraton hejmen, purigis
         lin, donis al li panon kaj bieron, donacis al li du
         florenojn kaj volis eĉ lernigi lin labori en siaj
         holandaj manufakturoj, en kiuj oni fabrikis persajn
         ŝtofojn. Kandid preskaŭ genuiĝante antaŭ li, ekkriis:
      </p>
      <p class="p">― Majstro Panglos prave diris, ke ĉio statas
         kiel eble plej bone en ĉi tiu mondo, ĉar mi estas
         multe pli forte kortuŝata de via treege granda malavaro
         ol de la senkompato de tiu sinjoro kun nigra
         mantelo kaj de lia edzino.
      </p>
      <p class="p">La morgaŭon, promenante, li renkontis mizerulon,
         tute kovritan per pustuloj, kun malvivaj okuloj,
         kun nazo ĉirkaŭmanĝita, kun malrekta buŝo, kun
         nigraj dentoj kaj gorĝa voĉo, turmentata de fortega
         tuso kaj kraĉanta denton ĉe ĉiu peno.
      </p>
      <hr>
      <div class="footnotes">
         <p id="III_1">(<a href="III.html#fn_III_1"><sup>↑1</sup></a>)  Ludvorto; 
            en la franca lingvo la vorto <em>cause</em> (kaŭzo)
            tradukas la esperantajn vortojn afero kaj kaŭzo. 
            
            ― <i>Trad.</i></p>
         <p id="III_2">(<a href="III.html#fn_III_2"><sup>↑2</sup></a>) Moka aludo al iu 
            difino de la fama antikva filozofo
            Plato. 
            ― <i>Trad.</i></p>
      </div>
      <div class="footer"><a href="IV.html">Ĉapitro IV&nbsp;&gt;&gt;</a></div>
   </body>
</html>