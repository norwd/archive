<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro VIII</title>
   </head>
   <body background="../bld/papero.jpg">
      <div class="header"><span class="header_left"><a href="VII.html">&lt;&lt;&nbsp;Ĉapitro VII</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro VIII</h3>
      <div class="epigraph">
         <p class="first_p">Historio de Kunegond.</p>
      </div>
      <p class="first_p">«Mi estis en lito kaj dormegis, kiam plaĉis al la
         Ĉielo sendi Bulgarojn en nian belan kastelon de
         Thunder-ten-tronckh; ili tranĉis la gorĝon de mia
         patro kaj de mia frato, kaj dispecigis mian patrinon.
         Iu granda Bulgaro, ses futojn alta, konstatante, ke
         ĉe tia spektaklo mi senkonsciiĝis, ekkomencis min
         seksperforti; tio redonis al mi la konscion, mi kriis,
         baraktis, mordis, ungovundetis, mi volis elŝiri la
         okulojn de tiu granda Bulgaro, ne sciante, ke tio,
         kio okazis en la kastelo de mia patro, estis kutima
         afero: la perfortulo trabatis mian flankon per
         tranĉilo kaj faris vundon, kies postsignon mi ankoraŭ portas.»
      </p>
      <p class="p">― Ho ve! tiun postsignon mi esperas Vidi,
         diris la naiva Kandid.
      </p>
      <p class="p">― Ĝin vi vidos, diris Kunegond; sed ni daŭrigu.</p>
      <p class="p">― Vi daŭrigu, diris Kandid.
         La sekvon de sia historio ŝi rakontis tiele:
         «Bulgara kapitano eniris, li vidis min tute sanganta,
         kaj la soldato ne atentis lin. La kapitano
         ekkoleris pro la nerespektemo al li de la perfortulo
         kaj mortigis lin kuŝantan sur mia korpo. Poste
         li min bandaĝigis, kaj kondukis kiel militkaptiton
         en sian kazernon. Mi lavis lian malgrandan kvanton
         da ĉemizoj, mi kuiris liajn manĝaĵojn; mi devas
         konfesi, ke li opiniis min tre bela, kaj mi ne neos,
         ke li estis belstatura kaj havis blankan kaj glatan
         haŭton; cetere ne tre sprita li estis kaj ne tre
         klera: oni tuj povis konstati, ke ne edukis lin
         doktoro Panglos.
      </p>
      <p class="p">«Post tri monatoj, perdinte sian monon kaj
         ŝaton al mi, li vendis min al iu judo nomita don
         Isaĥar, kiu ŝakris en Holando kaj en Portugalio,
         kaj kiu pasie ŝatis la virinojn. Tiu judo tre forte
         ligiĝis al mia persono, sed li ne povis ĝin venki;
         mi pli bone rezistis al li ol al la bulgara soldato:
         digna persono povas unu fojon esti seksperfortata,
         sed ĝia virto pro tio plifirmiĝas. La judo, por akiri
         mian favoron, kondukis min en ĉi tiun kamparan
         domon. Ĝis nun mi kredis, ke ne ekzistas sur la
         tero io pli bela ol la kastelo de Thunder-ten-tronckh;
         mi seniluziiĝis.
      </p>
      <p class="p">«Iun tagon la granda inkvizitoro ekvidis min
         ĉe diservo; li multe rigardis min oblikve kaj avide,
         kaj sciigis, ke li bezonis paroli al mi pri sekretaj
         aferoj. Oni kondukis min en lian palacon; mi
         sciigis al li mian devenon; li klarigis, ke estas ne
         inda je mia rango aparteni al izraelido. Je lia
         nomo oni proponis al don Isaĥar, ke li transcedu
         min al la sinjorego.
      </p>
      <p class="p">«Don Isaĥar, kiu estas la bankiero de la kortego
         kaj influhava persono, ne konsentis tian proponon.
         La inkvizitoro minacis lin je bruligo. Fine la judo
         timigite faris kontrakton, laŭ kiu la domo kaj mi
         komune apartenos al ambaŭ; ke la judo estos la
         ĝuanto lunde, merkrede kaj sabate, kaj la inkvizitoro
         dum la aliaj tagoj. Jam de ses monatoj daŭras
         tiu konvencio. Ne sen interdisputoj: ĉar ofte estis
         malfacile decidi, ĉu la nokto de sabato ĝis dimanĉo
         apartenas al la
         malnova leĝo aŭ
         al la nova. Ĝis
         nun mi rezistis
         al ambaŭ; kaj
         mi kredas, ke
         pro tio mi ĉiam
         estis amata.
      </p>
      <p class="p">
         
         <p align="center"><img src="../bld/kandid/kunegond.png" alt="kunegond" width="600" vspace="20"><br><em>Kundegond</em></p>
         
      </p>
      <p class="p">«Fine, por
         forigi la malfeliĉegon,
         kiun kaŭzas tertremoj
         kaj timigi don
         Isaĥar, plaĉis al
         sinjorego la inkvizitoro
         solene fari bruligon. Li
         honoris min per
         invito. Tre bonan lokon
         mi ricevis; oni alportis al la sinjorinoj refreŝigaĵojn inter
         la diservo kaj la ekzekuto. Verdire mi sentis abomenon,
         vidante bruli tiujn du judojn kaj tiun honestan
         Biskajanon, kiu edziĝis kun sia sambaptopatrino, sed
         kia estis mia surprizo, mia teruro, mia maltrankvilo,
         kiam mi vidis en «san-benito» kaj sub mitro, vizaĝon,
         kiu similis al tiu de Panglos! Mi frotis al mi
         la okulojn, atente rigardante, mi vidis lin pendigita;
         mi svenis. Apenaŭ mi estis rekonsciiĝinta, ke mi ekvidis
         vin senvestigita, tute nuda: tio estis plej alta
         grado da abomeno, da konsterno, da doloro, da malespero.
         Mi diros al vi, ke via haŭto vere estas eĉ pli
         blanka kaj havas karnokoloron pli perfektan ol tiu
         de mia kapitano de Bulgaroj. Tia vido duobligis
         ĉiujn sentojn, kiuj min premŝarĝis, kiuj min forkonsumis.
         Mi ekkriis, mi volis diri: «Haltu, barbaroj!»
         sed la voĉo mankis al mi, kaj miaj krioj
         estus senutilaj.
      </p>
      <p class="p">Kiam vi estis forte batata sur la sidvangojn:
         «Kiel povas okazi, mi diris, ke la aminda Kandid
         kaj la saĝa Panglos troviĝas en Lisbono, unu por
         ricevi cent vipobatojn, kaj la alia por esti pendigata
         laŭ ordono de sinjorego la inkvizitoro, kies amatino
         mi estas? Panglos tre kruele trompis min, kiam li
         diris, ke ĉio statas plej bone.»
      </p>
      <p class="p">«Maltrankviligite, konsternigite, jen pro kolero
         estante duonfreneza, kaj jen preskaŭ morta pro
         malforteco, mia penso estis tute okupita de la buĉo
         al mia patro, al mia patrino, al mia frato, pri la
         malrespektego de mia malbela bulgara soldato, pri
         la tranĉilbato, kiun li donis al mi, pri mia servuteco,
         pri mia kuira metio, pri mia bulgara kapitano,
         pri mia malbela don Isaĥar, pri mia abomena inkvizitoro,
         pri la pendigo al doktoro Panglos, pri tiu
         granda <em>miserere</em> kun ludo de unutona muziko, dum
         kiu oni batis vin sur la sidvangojn, kaj ĉefe pri
         la kiso, kiun al vi mi donis malantaŭ ekranego, la
         tagon, kiam mi vidis vin por la lasta fojo. Mi
         laŭdis al Dio, kiu revenigis vin al mi, post tiom
         da afliktoj. Mi rekomendis al la maljunulino, ke ŝi
         zorgu pri vi, kaj konduku vin ĉi tien, tuj kiam 
         ŝi povos. Ŝi tre bone plenumis mian komision; 
         mi ĝuis la neesprimeblan plezuron revidi vin, aŭdi
         vin, paroli al vi. Vi kredeble malsategas; grandan 
         apetiton mi havas; ni komencu per vespermanĝo.»
      </p>
      <p class="p">Jen ili ambaŭ altabliĝas; kaj, post la vespermanĝo,
         ili reokupas la belan kanapon, pri kiu ni
         jam parolis; ili estis tie, kiam sinjoro don Isaĥar,
         unu el la mastroj de la domo, alvenis. Estis sabate.
         Li venis por ĝui siajn rajtojn, kaj klarigi sian
         delikatan amon.
      </p>
      <hr>
      <div class="footnotes"></div>
      <div class="footer"><a href="IX.html">Ĉapitro IX&nbsp;&gt;&gt;</a></div>
   </body>
</html>