<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XXX</title>
   </head>
   <body background="../bld/papero.jpg">
      <div class="header"><span class="header_left"><a href="XXIX.html">&lt;&lt;&nbsp;Ĉapitro XXIX</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XXX</h3>
      <div class="epigraph">
         <p class="first_p">Konkludo.</p>
      </div>
      <p class="first_p">Kandid, en la fundo de sia koro, tute ne deziris
         edziĝi kun Kunegond. Sed la ekstrema aroganto
         de la barono instigis lin plenumi la edziĝon, kaj
         Kunegond tiom forte insistis, ke li ne povis malkonfirmi 
         sian promeson. Li konsultis Panglos, Marten 
         kaj la fidelan Kakambo. Panglos verkis belan
         disertacion, per kiu li pruvis, ke la barono havis
         neniun rajton super sia fratino, kaj ke ŝi povis,
         laŭ ĉiuj leĝoj de la imperio, edziniĝi kun Kandid
         — neleĝe. Marten konkludis, ke oni devas ĵeti la
         baronon en la maron. Kakambo decidis, ke oni
         devas redoni lin al la malgrandaziana mastro, kiu
         traktos lin denove kiel punlaborulon; poste oni
         sendos lin al Romo al la patro generalo per la
         unua ŝipo. La propono estis aprobata; la maljunulino 
         ankaŭ konsentis; pri tio oni diris nenion
         al lia fratino; la afero estis plenumata por kelka
         mono, kaj oni ĝuis la plezuron trompi jezuiton kaj
         puni la malhumilon de germana barono.
      </p>
      <p class="p">Estis tute nature imagi, ke post tiom da malfeliĉoj 
         Kandid, edziĝinte kun sia amantino kaj
         vivante kun la filozofo Panglos, la filozofo Marten,
         la prudenta Kakambo kaj la maljunulino, kunportinte 
         tiom da diamantoj el la patrio de la antikvaj
         Inkasoj (<a id="fn_XXX_1" href="XXX.html#XXX_1"><sup>↓1</sup></a>), 
         ĝuus plej agrablan vivon; sed la judoj
         tiom lin friponis, ke restis al li nur lia malgranda
         farmbieno; lia edzino, ĉiutage pli kaj pli malbeliĝante, 
         fariĝis disputema kaj netolerebla; la maljunulino 
         estis invalida kaj eĉ pli malbonhumora ol
         Kunegond. Kakambo, kiu laboris en la ĝardeno
         kaj iris al Konstantinopolo, por vendi legomojn,
         estis trolacigata de laboro kaj malbenis sian sorton.
         Panglos tre bedaŭris, ke li ne estas distingiĝanta
         en iu germania universitato. Koncerne Marten, li
         firme estis konvinkita, ke ĉie oni statas malbone;
         li pacience rilatis al la aferoj. Kandid, Marten kaj
         Panglos kelkfoje disputis pri metafiziko kaj moralo.
         Oni ofte vidis preterpasi antaŭ la fenestroj de la
         farmdomo ŝipojn, ŝarĝitajn de efendoj
         (<a id="fn_XXX_2" href="XXX.html#XXX_2"><sup>↓2</sup></a>), 
         de paŝahoj (<a id="fn_XXX_3" href="XXX.html#XXX_3"><sup>↓3</sup></a>)
         de kadioj, kiujn oni sendis ekzile al Lemnos, 
         al Mitilen, al Erzerum. Oni vidis, ke venas
         aliaj kadioj, aliaj paŝahoj, aliaj efendoj, kiuj anstataŭis 
         la elpelitojn kaj kiuj siavice estis elpelataj.
         Oni vidis pajle remburitajn kapojn, kiujn oni portis
         por prezenti al la Noblega Pordo. Tiuj spektakloj
         plivigligis la diskutojn kaj kiam oni ne diskutis,
         la enuo estis tiom supermezura, ke la maljunulino
         iun tagon kuraĝis diri:
      </p>
      <p class="p">― Mi tre dezirus scii, kio estas plej malbona,
         ĉu esti seksperfortata centfoje de negraj piratoj,
         havi sidvangon fortranĉita, esti bastonfrapata ĉe
         la Bulgaroj, esti vipata kaj pendigata ĉe religia
         bruligado, esti sekcata, remadi en galero, fine
         sperti ĉiujn malfeliĉojn, kiujn ni ĉiuj travivis, aŭ
         resti ĉi tie, nenion farante?
      </p>
      <p class="p">― Tio estas grava demando, diris Kandid.</p>
      <p class="p">Tiu parolo naskigis novajn pripensojn, kaj precipe 
         Marten konkludis, ke la homo naskiĝis por
         vivi en konvulsioj de maltrankvilo, aŭ en letargio
         de enuo. Kandid ne konsentis, sed li certigis nenion. 
         Panglos konfesis, ke li ĉiam terure suferis;
         sed ke iun fojon estinte defendanta la opinion, ke
         ĉio statas mirinde bone, li ĉiam defendas tion, sed
         ne kredas.
      </p>
      <p class="p">Unu afero plifirmigis Marten en siaj malbonegaj
         principoj, pli ol iam ŝancelis Kandid kaj embarasis
         Panglos. Tio estis, ke iun tagon ili vidis veni en
         sian farmbienon Paket kaj fraton Levkojo, kiuj
         estis en plej ekstrema mizero; ili tre rapide elspezis 
         la tri mil piastrojn, disiĝis, rekuniĝis, malpaciĝis, 
         estis metitaj en malliberejon, forkuris, kaj
         fine frato Levkojo fariĝis Turko (<a id="fn_XXX_4" href="XXX.html#XXX_4"><sup>↓4</sup></a>). Paket daŭrigis
         ĉie sian metion kaj per ĝi gajnis nenion.
      </p>
      <p class="p">― Mi ĝuste antaŭvidis tion, diris Marten al
         Kandid, ke viaj donacoj estos baldaŭ disperdataj
         kaj igos ties ricevintojn nur pli mizeraj. Vi estis
         superŝutata per milionoj da piastroj, vi kaj Kakambo, 
         kaj vi ne estis pli feliĉaj ol frato Levkojo
         kaj Paket.
      </p>
      <p class="p">― Ha! ha! diris Panglos al Paket, ĉu do la
         Ĉielo rekondukas vin inter nin, mia kompatinda
         infano? Ĉu vi scias, ke vi kostis al mi la finon de
         mia nazo kaj unu orelon? Kiel vi nun aspektas!
         He! kia estas ĉi tiu mondo!
      </p>
      <p class="p">
         Tiu aventuro instigis ilin pli ol iam filozofadi.
      </p>
      <p class="p">En la najbaraĵo estis tre fama derviŝo, kiu havis
         la reputacion esti la plej bona filozofo el Turkio;
         ili iris konsulti lin; Panglos parolis kaj diris:
      </p>
      <p class="p">― Majstro, ni venas peti, ke vi diru al ni, kial
         tiom stranga animalo, kia estas la homo, estis kreata.
      </p>
      <p class="p">― Je kio ci okupiĝas? diris la derviŝo, ĉu tio
         estas cia afero?
      </p>
      <p class="p">― Sed, mia respektinda patro, diris Kandid,
         estas multege da terura malbono sur la tero.
      </p>
      <p class="p">― Ĉu gravas, diris la derviŝo, ke estas malbono
         aŭ bono? Kiam lia sultana moŝto sendas ŝipon en
         Egiption, ĉu li atentas, ke estu aŭ ne komforte al
         la musoj, kiuj estas en la ŝipo?
      </p>
      <p class="p">― Kion oni do devas fari? diris Panglos.</p>
      <p class="p">― Silenti, diris la derviŝo.</p>
      <p class="p">― Mi flatis al mi, diris Panglos, ke ni rezonados 
         iom pri la efikoj kaj la kaŭzoj, pri la plej
         eble bona mondo, pri la deveno de l' malbono, pri
         la naturo de la animo kaj pri la antaŭstarigita
         harmonio.
      </p>
      <p class="p">Ĉe tiuj vortoj la derviŝo fermis la pordon antaŭ
         ilian nazon.
      </p>
      <p class="p">Dum tiu interparolado, disfamiĝis la informo,
         ke oni ĵus strangolis en Konstantinopolo du vezirojn
         de la benko (<a id="fn_XXX_5" href="XXX.html#XXX_5"><sup>↓5</sup></a>) kaj la mufton 
         (<a id="fn_XXX_6" href="XXX.html#XXX_6"><sup>↓6</sup></a>), kaj ke oni 
         empalis (<a id="fn_XXX_7" href="XXX.html#XXX_7"><sup>↓7</sup></a>) 
         plurajn el iliaj amikoj. Tiu revoluciego
         kaŭzis grandan bruon dum pluraj horoj. Panglos,
         Kandid kaj Marten, revenante al sia farmbieneto,
         renkontis bonan maljunulon, kiu refreŝigis sin ĉe
         sia pordo sub laŭbo el oranĝarboj. Panglos, kiu
         estis tiom scivolema, kiom rezonema, demandis al
         li, kiel oni nomis la mufton, kiun oni ĵus strangolis.
      </p>
      <p class="p">― Mi ne scias, respondis la bonulo, neniam mi
         konis la nomon de iu ajn mufto nek de iu ajn
         veziro. Mi scias nenion pri la aventuro, kiun vi
         rakontas al mi; mi supozas, ke ĝenerale kiuj enmiksiĝas 
         en la publikaj aferoj, tiuj iafoje pereas
         mizere kaj ke tion ili meritas; sed neniam mi
         informiĝas pri tio, kio okazas en Konstantinopolo;
         mi kontentiĝas, ke oni iru tien por vendi fruktojn
         el la ĝardeno, kiun mi kulturas.
      </p>
      <p class="p">Dirinte tiujn vortojn, li enirigis la fremdulojn
         en sia hejmo: liaj du filinoj kaj liaj du filoj prezentis 
         al ili plurajn specojn da ŝorbetoj, kiujn ili
         mem faris, kaimakojn (<a id="fn_XXX_8" href="XXX.html#XXX_8"><sup>↓8</sup></a>), 
         punktitajn per ŝeloj de
         konfitita cedrato, oranĝojn, citronojn, limonojn 
         (<a id="fn_XXX_9" href="XXX.html#XXX_9"><sup>↓9</sup></a>),
         ananasojn, pistakojn, kafon el Moka, kiu ne estis
         miksita kun la malbona kafo el Batavio kaj el la
         insuloj (<a id="fn_XXX_10" href="XXX.html#XXX_10"><sup>↓10</sup></a>). 
         Poste la du filinoj de tiu bona mahometano 
         parfumis la barbojn de Kandid, de Panglos
         kaj de Marten.
      </p>
      <p class="p">― Vi sendube havas, diris Kandid al la Turko,
         vastan kaj bonegan bienon?
      </p>
      <p class="p">― Mi havas nur dudek akreojn, respondis la
         Turko; mi kulturas ilin kun miaj infanoj; la laboro
         forigas de ni tri grandajn malbonojn: la enuon,
         la malvirton kaj la mizeron.
      </p>
      <p class="p">Kandid, revenante al sia farmobieno, profunde
         pripensis la paroladon de la Turko. Li diris al
         Panglos:
      </p>
      <p class="p">― Ŝajnas al mi, ke tiu bona maljunulo aranĝis
         al si situacion pli preferindan ol tiun de la ses
         reĝoj, kun kiuj ni havis la honoron vespermanĝi.
      </p>
      <p class="p">― La altrangoj, diris Panglos, estas tre danĝeraj, 
         laŭ la raporto de ĉiuj filozofoj: ĉar fine
         Eglon, reĝo de la Moabitoj, estis murdita de Aod;
         Absalon estis pendigita je la haroj kaj trapikita
         per tri dardoj (<a id="fn_XXX_11" href="XXX.html#XXX_11"><sup>↓11</sup></a>); 
         la reĝo Nadab, filo de Jeroboam,
         estis mortigita de Baasa; la reĝo Ela, de Zambri;
         Oĥosias, de Jehu; Atalia, de Joiada; la reĝoj Joaĥim, 
         Jeĥonias, Sedecias estis sklavoj. Vi scias, kiel
         pereis Krezus, Astiagos, Darius, Dionizio el Sirakuze, 
         Pirhos, Perseis, Hanibalo, Jugurta, Ariovistus,
         Cezaro, Pompejo, Nerono, Oton, Viteljo, Domitius,
         Riĉardo la II de Anglio, Mario Stjuat, Karlo la I,
         la tri Henrikoj de Francio, la imperiestro Henriko
         la IV? Vi scias...
      </p>
      <p class="p">― Mi ankaŭ scias, diris Kandid, ke ni devas
         kulturi nian ĝardenon.
      </p>
      <p class="p">― Vi pravas, diris Panglos: ĉar, kiam la homo
         estis metata en la ĝardenon de Edeno, li estis
         metata tien <em>ut operaretur eum</em>, por ke li laboru;
         kio pruvas, ke la homo ne naskiĝis por ripozi.
      </p>
      <p class="p">― Ni laboru, ne rezonante, diris Marten, ĝi
         estas la sola rimedo por igi la vivon tolerebla.
      </p>
      <p class="p">La tuta malgranda societo tion alcelis; ĉiu ekaplikis 
         siajn talentojn. La malgranda bieno multe
         produktis. Verdire Kunegond estis tre malbela, sed
         ŝi fariĝis tre bona kukistino; Paket brodis; la
         maljunulino prizorgis la tolaĵon. Eĉ frato Levkojo
         utilis; li estis tre bona lignaĵisto, kaj eĉ fariĝis
         honestulo; kaj Panglos kelkfoje diris al Kandid:
      </p>
      <p class="p">― Ĉiuj okazoj estas interligitaj en la plej eble
         bona el la mondoj: ĉar fine, se vi ne estus forpelita 
         el bela kastelo per fortaj piedbatoj sur la
         postaĵon pro amo al F-ino Kunegond, se vi ne
         spertus la Inkvizicion, se vi ne trakurus piede
         Amerikon, se vi ne donus fortan spadobaton al la
         barono, se vi ne perdus ĉiujn viajn ŝafojn el la
         bona lando Eldorado, vi ne manĝus ĉi tie konfititajn 
         cedratojn kaj pistakojn.
      </p>
      <p class="p">― Tio estas bele dirita, respondis Kandid, sed
         ni devas kulturi nian ĝardenon.
      </p>
      <hr>
      <div class="footnotes">
         <p id="XXX_1">(<a href="XXX.html#fn_XXX_1"><sup>↑1</sup></a>)  Peruvianoj.
         </p>
         <p id="XXX_2">(<a href="XXX.html#fn_XXX_2"><sup>↑2</sup></a>)  Turka titolo por 
            ŝtatoficistoj, pastroj kaj kleruloj.
         </p>
         <p id="XXX_3">(<a href="XXX.html#fn_XXX_3"><sup>↑3</sup></a>) Turka 
            guberniestro.
         </p>
         <p id="XXX_4">(<a href="XXX.html#fn_XXX_4"><sup>↑4</sup></a>) Aliĝis 
            al la mahometana religio. 
            ― <i>Trad.</i></p>
         <p id="XXX_5">(<a href="XXX.html#fn_XXX_5"><sup>↑5</sup></a>)  Tiel 
            oni nomis vezirojn, kies ofico estis juĝi pri 
            diversaj ŝtataferoj.
         </p>
         <p id="XXX_6">(<a href="XXX.html#fn_XXX_6"><sup>↑6</sup></a>)  Mahometana ekleziulo, 
            kiu estas komisiita zorgi pri
            la observado al la religia leĝo.
         </p>
         <p id="XXX_7">(<a href="XXX.html#fn_XXX_7"><sup>↑7</sup></a>)  <em>Empali</em>. 
            Trapike mortigi, sidigante iun sur akran foston.
         </p>
         <p id="XXX_8">(<a href="XXX.html#fn_XXX_8"><sup>↑8</sup></a>)  Speco de ŝorbeto.
         </p>
         <p id="XXX_9">(<a href="XXX.html#fn_XXX_9"><sup>↑9</sup></a>)  Frukto de limonarbo (<em>citrus limontum</em>).
         </p>
         <p id="XXX_10">(<a href="XXX.html#fn_XXX_10"><sup>↑10</sup></a>)  Kredeble el la Antiloj.
         </p>
         <p id="XXX_11">(<a href="XXX.html#fn_XXX_11"><sup>↑11</sup></a>)  Speco de pikilo.
         </p>
      </div>
      <div class="footer"></div>
   </body>
</html>