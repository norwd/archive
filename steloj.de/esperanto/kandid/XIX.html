<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XIX</title>
   </head>
   <body background="../bld/papero.jpg">
      <div class="header"><span class="header_left"><a href="XVIII.html">&lt;&lt;&nbsp;Ĉapitro XVIII</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XIX</h3>
      <div class="epigraph">
         <p class="first_p">Kio okazis al ili en Surinam, kaj kiel Kandid
            konatiĝis kun Marten.
         </p>
      </div>
      <p class="first_p">La unua tago de niaj du vojaĝantoj estis sufiĉe
         agrabla. Ili estis kuraĝigataj per la ideo, ke ili
         posedas pli da riĉoj ol Azio, Eŭropo kaj Afriko
         povus enteni. Kandid, ravita, skribis la nomon de
         Kunegond sur la trunkon de la arboj. Ĉe la dua
         tago, du el iliaj ŝafoj enmarĉiĝis kaj pereis kun
         siaj ŝarĝoj; kelkajn tagojn poste du aliaj ŝafoj
         mortis pro laciĝo; poste sep aŭ ok pereis pro malsato 
         en iu dezerto; aliaj post kelkaj tagoj falis en
         profundegojn. Fine, post centtaga marŝado, restis
         al ili nur du ŝafoj. Kandid diris al Kakambo:
      </p>
      <p class="p">― Mia amiko, vi vidas, kiel la riĉoj el ĉi tiu
         mondo estas pereeblaj; nur solida estas la virto
         kaj la feliĉo revidi F-inon Kunegond.
      </p>
      <p class="p">― Tion mi konsentas, diris Kakambo; sed
         restas al ni ankoraŭ du ŝafoj kun pli da trezoroj
         ol iam havos la reĝo de Hispanio, kaj mi vidas
         en la malproksimo urbon, kiu laŭ mia konjekto
         estas Surinam, apartenanta al la Holandanoj. Ni
         estas ĉe la fino de niaj penoj kaj ĉe la komenco
         de nia feliĉo.
      </p>
      <p class="p">Proksimiĝante al la urbo, ili renkontis negron
         surtere kuŝantan, kiu havis nur la duonon de sia
         vesto, t. e. kalsono el blua tolo; mankis al tiu
         kompatindulo la maldekstra kruro kaj la dekstra
         mano.
      </p>
      <p class="p">― He! Dio mia! diris al li Kandid holande,
         kion ci faras ĉi tie, mia amiko, en la terurega
         stato, en kiu oni cin vidas?
      </p>
      <p class="p">― Mi atendas mian mastron, S-ron Vanderdentur, 
         la fama negocisto, respondis la negro.
      </p>
      <p class="p">― Ĉu estas S-ro Vanderdentur, diris Kandid,
         kiu tiel traktis cin?
      </p>
      <p class="p">― Jes, sinjoro, diris la negro, ĝi estas la kutimo.
         Dufoje en jaro oni donas al ni kalsonon el tolo
         kiel nuran veston. Kiam ni laboras en la sukerfabrikoj, 
         kaj kiam la muelŝtono kaptas al ni la
         fingron, oni tranĉas al ni manon; kiam ni volas
         forkuri, oni tranĉas al ni kruron: ambaŭ cirkonstancoj 
         okazis al mi: je tia prezo vi manĝas
         sukeron en Eŭropo. Tamen, kiam mia patrino
         vendis min por dek patagonaj moneroj ĉe la marbordo 
         de Gvineo, ŝi diris al mi: «Mia kara infano,
         gloru niajn fetiĉojn, ĉiam adoru ilin, al ci ili faros
         feliĉan vivon; ci havas la honoron esti sklavo de
         niaj sinjoregoj la blankuloj, kaj per tio ci riĉigas
         ciajn gepatrojn.» Ho ve! mi ne scias, ĉu mi riĉigis 
         ilin, sed ili ne igis min riĉa. La hundoj, la
         simioj kaj la papagoj estas milfoje malpli malfeliĉaj
         ol ni: la holandanaj fetiĉoj, kiuj konvertis min,
         ĉiudimanĉe diras al mi, ke ni ĉiuj, ĉu blankaj ĉu
         nigraj, estas infanoj de Adam. Mi ne estas genealogo; 
         sed, se tiuj predikistoj diras la veron, ni
         ĉiuj estas frataj kuzoj. Nu, vi konsentos kun mi,
         ke ne povas esti pli terurega maniero konduti
         kontraŭ siaj parencoj.
      </p>
      <p class="p">― Ho Panglos! ekkriis Kandid, ci ne divenis
         tian abomenindon; finfine, mi estos devigata rezigni
         cian optimismon.
      </p>
      <p class="p">― Kio estas optimismo? diris Kakambo.</p>
      <p class="p">― Ho ve! diris Kandid, ĝi estas la obstinego
         asertadi, ke ĉio estas bona, kiam oni malbonstatas;
         kaj li ploris rigardante la negron; kaj, plorante,
         li eniris en Surinam.
      </p>
      <p class="p">La unua afero, pri kiu ili informiĝas, estas ĉu
         oni povas sendi ŝipon al Bonaero. La persono, al
         kiu ili sin turnis, ĝuste estis hispana ŝipposedanto,
         kiu sin proponis por fari kun ili honestan kontrakton. 
         Li difinis rendevuon al ili en iun drinkejon.
         Kandid kaj la fidela Kakambo kun siaj du ŝafoj
         tien iris por lin atendi.
      </p>
      <p class="p">Kandid, kiu estis konfidema, rakontis al la
         Hispano ĉiujn siajn aventurojn, kaj konfesis, ke
         li volas forpreni F-inon Kunegond. «Mi certe ne
         riskos veturigi vin al Bonaero, diris la maristo;
         mi estus pendigata kaj vi ankaŭ. La bela Kunegond
         estas la preferata amatino de la sinjorego.» Tio
         estis kvazaŭ fulmobato por Kandid; li longe ploradis; 
         fine li apartigis sin kun Kakambo, al kiu li
         diris: « Mia kara amiko, jen tio, kion ci faru.
         Ĉiu el ni havas en siaj poŝoj kvar aŭ kvin milionojn
         da diamantoj: ci estas pli lerta ol mi; ci iru al
         Bonaero kaj prenu F-inon Kunegond. Se la guberniestro 
         ne tuj konsentas, ci donu al li unu milionon;
         se tio ne sufiĉas, donu al li du; ci ne mortigis
         inkvizitoron, oni ne malfidos cin. Mi ekipos alian
         ŝipon; cin mi iros atendi en Venezion; ĝi estas
         libera lando, kie oni ne bezonas timi nek Bulgarojn, 
         nek Abarojn, nek judojn, nek inkvizitorojn.»
      </p>
      <p class="p">Kakambo laŭdegis tian saĝan decidon. Li estis
         tre ĉagrena pro la penso disiĝi for de bona mastro,
         fariĝinta lia intima amiko; sed la plezuro utili al
         li, superis la ĉagrenon, kaŭzatan de la disiĝo, Ili
         ĉirkaŭbrakis unu la alian, larmante. Kandid rekomendis, 
         ke li ne forgesu la bonan maljunulinon.
         Kakambo foriris tuj la saman tagon: tiu Kakambo
         estis tre bona homo.
      </p>
      <p class="p">Kandid restis ankoraŭ dum kelka tempo en
         Surinam, kaj atendis, ke alia ŝipmastro bonvolos
         veturigi lin en Italion, lin kaj la du ŝafojn, kiujn li
         ankoraŭ havis. Li dungis servistojn, kaj aĉetis ĉion
         necesan por longa vojaĝo; fine S-ro Vanderdentur,
         mastro de granda ŝipo, sin prezentis al li, «Kiom
         vi deziras, li demandis al tiu homo, por veturigi
         min rekte al Venezio, min, miajn servistojn, mian
         pakaĵaron, kaj la jenajn du ŝafojn?» La mastro
         konsentis por la prezo de dek mil piastroj; Kandid
         ne ŝanceliĝis.
      </p>
      <p class="p">«Ho! ho! diris al si aparte la prudenta Vanderdentur, 
         ĉi tiu fremdulo tuj donas dek mil piastrojn! 
         necesas por tio, ke li estu tre riĉa.» Kaj,
         revenante momenton poste, li deklaris, ke li ne
         povas foriri por malpli alta prezo ol dudek mil.
      </p>
      <p class="p">― Nu, vi ricevos ilin, diris Kandid.</p>
      <p class="p">― Mirige! mallaŭte diris al si la komercisto,
         ĉi tiu homo donas dudek mil piastrojn same facile
         kiel dek mil.
      </p>
      <p class="p">Li revenis denove, kaj diris, ke li povos veturigi 
         Kandid ĝis Venezio nur se li ricevos tridek
         mil piastrojn.
      </p>
      <p class="p">― Mi do pagos al vi tridek mil, respondis
         Kandid.
      </p>
      <p class="p">― Ho! ho! diris al si la holanda komercisto,
         tridek mil piastroj estas nenio por ĉi tiu homo;
         sendube la du ŝafoj portas grandegajn trezorojn;
         ni ne plu insistu: li unue pagu la tridek mil piastrojn, 
         poste ni vidos.
      </p>
      <p class="p">Kandid vendis du malgrandajn diamantojn, el
         kiuj la malpli granda valoris pli ol la tuta sumo,
         kiun postulis la mastro. Lin li pagis antaŭe. La
         du ŝafoj estis enŝipigataj. Kandid sekvis en malgranda 
         boato por atingi la ŝipon en la rodo; la
         mastro ne rapidas, malvolvigas la velojn, ekforiras;
         la vento lin favoras. Kandid, duonfrenezigite,
         konsternite, jam ne plu vidis lin. «Ho ve! li kriis,
         jen faro inda je la malnova mondo.» Li revenas
         al la bordo, profundiĝinte en doloron; ĉar fine li
         estis perdinta tion, kio sufiĉus por riĉigi dudek
         monarkojn.
      </p>
      <p class="p">Li iras al la holanda juĝisto; kaj, tial ke li
         estis iom konfuzita, li forte frapas kontraŭ la pordon; 
         li eniras, klarigas pri sia aventuro, kaj krias
         iom pli laŭte ol decas. La juĝisto unue pagigas al
         li dek mil piastrojn pro la bruo, kiun li faris;
         poste li pacience lin aŭskultas, promesas esplori
         la aferon, tuj kiam revenos la komercisto kaj pagigas 
         al si dek mil aliajn piastrojn por la aŭdiencaj
         elspezoj.
      </p>
      <p class="p">Tia agmaniero tute malesperigis Kandid; en
         vero li estis spertinta malfeliĉojn milfoje pli dolorigajn; 
         sed la flegmo de la juĝisto, kaj tiu de la
         priŝtelinta lin mastro kolerigis kaj ĵetis lin en
         nigran melankolion. La malbono de la homoj sin
         prezentis al li en sia tuta malbelo; li cerbumis
         nur pri malgajigaj ideoj. Fine, franca ŝipo estis
         forveturonta al Bordo (<a id="fn_XIX_1" href="XIX.html#XIX_1"><sup>↓1</sup></a>), kaj, ĉar li ne plu havis
         ŝafojn, ŝarĝitajn per diamantoj por enŝipigi, li luis
         ĉambron de la ŝipo je ĝusta prezo, kaj sciigis tra
         la urbo, ke li pagos la vojaĝon, la nutron kaj
         donacos du mil piastrojn al honestulo, kiu konsentos 
         vojaĝi kun li, kondiĉe, ke tiu homo abomenas 
         sian staton kaj estas la plej malfeliĉa el la
         provinco.
      </p>
      <p class="p">Sin prezentis tioma amaso da kandidatoj, ke
         tuta ŝiparo ne povus enteni ilin. Volante elekti
         inter tiuj, kiuj aspektis plej malfeliĉaj, Kandid
         distingis dudekon da personoj, kiuj ŝajnis sufiĉe
         societemaj, kaj kiuj ĉiuj pretendis meriti la preferon.
         Li kolektis ilin en sian gastejon, pagis ilian vespermanĝon, 
         post kiam ĉiu el ili ĵuris, ke li rakontos
         lojale sian historion; li promesis elekti tiun, kiu
         ŝajnos al li la plej kompatinda kaj plej malkontenta 
         pri sia stato, kaj kun pli da pravo, kaj
         li promesis ankaŭ al la aliaj iomete mondonaci.
      </p>
      <p class="p">La kunsido daŭris ĝis la kvara horo post noktomezo. 
         Kandid aŭskultante ĉiujn iliajn aventurojn,
         rememoris pri tio, kion diris al li la maljunulino,
         irante al Bonaero, kaj pri la veto, kiun ŝi faris,
         ke ne troviĝas sur la ŝipo iu, al kiu ne okazis tre
         grandaj malfeliĉoj. Li pensis pri Panglos ĉe ĉiu
         aventuro, kiun oni rakontis al li. «Tiu Panglos
         estus tre embarasata por pruvi sian sistemon. Mi
         dezirus, ke li estu ĉi tie. Certe, se ĉio bonstatas,
         estas en Eldorado, kaj ne en la cetera parto de
         l' tero.» Fine li decidis favore al iu kompatinda
         scienculo, kiu laboris dum dek jaroj por eldonistoj
         en Amsterdam. Li juĝis, ke ne ekzistas metio en
         la mondo, pri kiu oni povas havi pli da abomeno.
      </p>
      <p class="p">
         Tiu scienculo, kiu cetere estis bona homo, estis
         priŝtelita de sia edzino, batita de sia filo, forlasita
         de sia filino, kiu aranĝis, ke Portugalo forprenu
         ŝin. Li ĵus estis senigita je malgrava ofico, per
         kiu li ricevis vivrimedojn; kaj la predikantoj el
         Surinam persekutis lin, tial ke ili opinias, ke li
         estas socinano (<a id="fn_XIX_2" href="XIX.html#XIX_2"><sup>↓2</sup></a>). Oni devas konfesi, ke la aliaj
         estis same malfeliĉaj kiel li; sed Kandid esperis,
         ke la scienculo distros lin dum la vojaĝo. Ĉiuj aliaj
         konkurantoj opiniis, ke Kandid kondutis treege
         maljuste kontraŭ ilin; sed li kvietigis ilin donacante 
         al ĉiu cent piastrojn.
      </p>
      <hr>
      <div class="footnotes">
         <p id="XIX_1">(<a href="XIX.html#fn_XIX_1"><sup>↑1</sup></a>) France: 
            Bordeaux.
         </p>
         <p id="XIX_2">(<a href="XIX.html#fn_XIX_2"><sup>↑2</sup></a>) Ano 
            de la siste de <em>Socin,</em> itala herezulo 
            (1525-1562).
         </p>
      </div>
      <div class="footer"><a href="XX.html">Ĉapitro XX&nbsp;&gt;&gt;</a></div>
   </body>
</html>