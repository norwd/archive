<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XVII</title>
   </head>
   <body background="../bld/papero.jpg">
      <div class="header"><span class="header_left"><a href="XVI.html">&lt;&lt;&nbsp;Ĉapitro XVI</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XVII</h3>
      <div class="epigraph">
         <p class="first_p">Pri alveno de Kandid kaj de lia servisto en la landon
            Eldorado (<a id="fn_XVII_1" href="XVII.html#XVII_1"><sup>↓1</sup></a>) 
            kaj pri tio, kion ili tie vidis.
         </p>
      </div>
      <p class="first_p">Kiam ili estis ĉe la limoj de la lando de la
         Grandoreluloj, Kakambo diris al Kandid:
      </p>
      <p class="p">― Vi vidas, ke ĉi tiu mondparto ne estas pli
         bona ol la alia: kredu al mi, ni reiru en Eŭropon
         per la plej mallonga vojo.
      </p>
      <p class="p">― Kiel reiri tien, diris Kandid, kaj kien iri?
         Se mi iras en mian landon, la Bulgaroj kaj Abaroj
         tie buĉas ĉion; se mi revenos en Portugalion, tie
         oni bruligos min; se ni restos en tiu lando, ni
         riskas je ĉiu momento esti stange trapikataj kaj
         rostataj. Sed kiel decidi forlasi la parton de
         l' mondo, kie loĝas F-ino Kunegond?
      </p>
      <p class="p">― Ni direktu nin al Kajeno, diris Kandid: tie
         ni trovos Francojn, kiuj travojaĝas la mondon; ili
         povos helpi al ni. Dio eble kompatos nin.
      </p>
      <p class="p">
         Ne estis facile iri al Kajeno: ili bone sciis la
         proksimuman direkton; sed montoj, riveroj, profundegoj,
         rabistoj, sovaĝuloj, konsistigis terurajn
         malhelpojn. Iliaj ĉevaloj mortis pro laciĝo; iliaj
         provizoj estis konsumitaj; dum tuta monato ili sin
         nutris per sovaĝaj fruktoj, kaj fine troviĝis apud
         malgranda rivero borderita per kokosarboj, kies
         fruktoj subtenis iliajn vivon kaj esperojn.
      </p>
      <p class="p">Kakambo, kiu ĉiam donis same bonajn konsilojn
         kiel la maljunulino, diris al Kandid:
      </p>
      <p class="p">― Ni estas elĉerpitaj, ni sufiĉe marŝis; mi
         ekvidas malplenan boaton ĉe la bordo, ni plenigu
         ĝin per kokosoj; ni enboatiĝu, ni konfidu nin al
         la fluo; rivero ĉiam kondukas al iu loĝigata loko.
         Se ni ne trovos agrablajn aferojn, ni almenaŭ
         trovos novajn aferojn.
      </p>
      <p class="p">― Nu, diris Kandid, ni konfidu nin al la Providenco.</p>
      <p class="p">Ili alnaĝis kelkajn mejlojn inter bordoj jen
         flororiĉaj, jen senkreskaj, jen ebenaj, jen krutaj.
         La rivero ĉiam plilarĝiĝis; fine ĝi forfluis sub
         arkaĵo el teruraj rokoj, kiuj altiĝis ĝis la ĉielo.
         La du vojaĝantoj havis la kuraĝon sin fordonadi
         al la akvoj sub tiun arkaĵon. La riverego, mallarĝa
         en tiu loko, portis ilin kun terurega rapido kaj
         bruo. Post dudek kvar horoj ili revidis la lumon;
         sed ilia boato rompiĝis kontraŭ rifoj; ili devis
         treniĝi de roko al roko dum tuta mejlo; fine ili
         eltrovis vastegan horizonton, ĉirkaŭitan per nealireblaj
         montoj. La lando estis kulturita por la plezuro,
         kiel por la bezono; ĉie la utilo estis agrabla.
         La vojoj estis kovritaj aŭ pliĝuste ornamitaj per
         veturiloj el formo kaj materio brilanta, portantaj
         virojn kaj virinojn de aparta beleco, rapide trenataj
         de dikaj ruĝaj ŝafoj (<a id="fn_XVII_2" href="XVII.html#XVII_2"><sup>↓2</sup></a>), kiuj superis je rapideco
         la plej belajn ĉevalojn el Andaluzio, el Tetuan
         kaj el Meknes.
      </p>
      <p class="p">«Jen lando, diris Kandid, kiu tamen pli valoras
         ol Vestfalio.» Li alteriĝis kun Kakambo ĉe la
         unua vilaĝo, kiun li renkontis. Kelkaj infanoj el
         la vilaĝo, vestitaj per ore brodteksitaj ŝtofoj tute
         ŝiritaj, ludis per ĵetdisketoj ĉe la enirejo de el vilaĝo;
         niaj du viroj el la alia mondo amuziĝis, rigardante
         ilin: iliaj ĵetdisketoj estis rondaj pecoj, flavaj,
         ruĝaj, verdaj, kiuj havis tute apartan brilon. Kaptis
         ilin la deziro kolekti kelke da ili; ĝi estis oro,
         ĝi estis smeraldoj, ĝi estis rubenoj, el kiuj la malplej
         valora estus la plej granda ornamo de la trono.
         de Mogol. «Sendube, diris Kakambo, ĉi tiuj
         infanoj estas la filoj de la reĝo de la lando, kiuj
         ludas per ĵetdisketoj.» La vilaĝa instruisto ĉe tiu
         momento aperis por revenigi ilin en la lernejon.
         «Jen estas, diris Kandid, la guvernisto de la reĝa
         familio.»
      </p>
      <p class="p">La malgrandaj buboj tuj ĉesigis la ludon, lasante
         surtere siajn disketojn kaj ĉion, kio servis por ilia
         distro. Kandid prenas la disketojn, kuras al la
         guvernisto, kaj prezentas ilin humile, komprenigante
         al li per gestoj, ke iliaj princaj moŝtoj forgesis
         sian oron kaj siajn gemojn. La vilaĝa instruisto,
         ridetante, ĵetis ilin teren, dum momento rigardis
         la vizaĝon de Kandid kun multe da surprizo, kaj
         daŭrigis sian vojon.
      </p>
      <p class="p">
         La vojaĝantoj ne preterlasis la okazon preni la
         oron, la rubenojn kaj la smeraldojn. «Kie mi
         estas? ekkriis Kandid; certe la infanoj de la reĝoj
         de ĉi tiu lando estas bone edukataj, ĉar oni instruas
         al ili malŝati la oron kaj la gemojn.» Kakambo
         estis same surprizata kiel Kandid. Ili fine proksimiĝas
         al la unua domo de la vilaĝo; ĝi estis konstruita
         kiel palaco el Eŭropo. Popolamaso svarmis
         ekstere, kaj eĉ pli en la interno; aŭdiĝis agrabla
         muziko, kaj tre bonodoris kuiraĵoj. Kakambo proksimiĝis
         al la pordo, kaj aŭdis, ke oni parolas
         peruve: ĝi estis lia gepatra lingvo: ĉar Ĉiu ajn
         scias, ke Kakambo naskiĝis en Tukuman, en vilaĝo,
         kie oni konas nur tiun lingvon. «Mi servos al vi
         kiel interpretisto, li diris al Kandid; ni eniru; ĉi
         tio estas gastejo.»
      </p>
      <p class="p">Du kelneroj kaj du kelnerinoj, vestitaj per ora
         drapo, kaj kun haroj ligitaj per rubandoj, tuj invitas
         ilin sidiĝi ĉe la tablo de la gastiganto. Oni alportis
         kvar supojn garnitajn ĉiu per du papagoj, bolitan
         kondoron, kiu pezis du cent funtojn, du rostitajn
         simiojn treege bongustajn, tri cent kolibrojn sur
         unu plado, kaj ses cent similspecajn aliajn birdetojn
         sur alia; bonegajn saŭcaĵojn, delikategajn
         kukojn; ĉio kuŝis sur pladoj el ia speco de diafana
         kvarco. La gekelneroj de la gastejo verŝis plurajn
         likvorojn el sukerkano.
      </p>
      <p class="p">La kunmanĝantoj plejparte estis komercistoj aŭ
         veturigistoj, ĉiuj treege ĝentilaj, kiuj faris kelkajn
         demandojn al Kakambo kun plej singardema diskreto,
         kaj kiuj respondis liajn laŭ kontentiga maniero.
      </p>
      <p class="p">Kiam la manĝado estis finita, Kakambo, same
         kiel Kandid, opiniis, ke ili malavare pagas sian
         parton, ĵetante sur la tablon de la gastiganto du
         el tiuj larĝaj oraj pecoj, kiujn ili kolektis; la gegastigantoj
         ekridegis, kaj longe tenis al si la
         koksojn. Fine ili kvietiĝis: «Sinjoroj, diris la
         gastiganto, ni bone vidas, ke vi estas fremduloj; da
         ili ni ne kutimas vidi. Pardonu al ni, se ni ekridis,
         kiam vi proponis ŝtonojn el niaj vojoj kiel pagilon.
         Vi sendube ne havas enlandan monon, sed tio ne
         necesas por tagmanĝi ĉi tie. Ĉiuj gastejoj establitaj
         por la oportuno de l' komercado estas pagataj de
         la registaro. Ĉi tie vi malbone manĝis, tial ke ĝi
         estas malriĉa vilaĝo; sed ĉie alie vi estos gastigataj
         kiel vi meritas esti.» Kakambo klarigis al Kandid
         ĉiujn parolojn de la gastiganto, kaj Kandid ilin
         aŭskultis kun la sama admiro kaj sama konfuzo,
         laŭ kiu lia amiko Kakambo tradukis ilin. «Kiu
         do estas tiu lando, ili ambaŭ diris, nenies konata
         sur la tero, kaj kie la naturo estas el speco, kiu
         tiom malsimilas la nian? Konjekteble ĝi estas la
         lando, kie ĉio bonstatas: ĉar nepre necesas, ke
         ekzistu unu el tia speco. Kaj, malgraŭ tio, kion
         diris majstro Panglos, mi ofte ekvidis, ke ĉio sufiĉe
         malbonstatas en Vestfalio.»
      </p>
      <hr>
      <div class="footnotes">
         <p id="XVII_1">(<a href="XVII.html#fn_XVII_1"><sup>↑1</sup></a>)  Nomo, kiun la
            Eŭropanoj en la XVI-a jarcento donis
            al iu fantazia lando, kiun oni lokis ĉe la bordoj de iu 
            supozita lago Parimo, en la nuna Venezuelo. 
            ― <i>Trad.</i></p>
         <p id="XVII_2">(<a href="XVII.html#fn_XVII_2"><sup>↑2</sup></a>) Sendube 
            Volter aludas al la alpako, al la lamao, al la 
            vikuno, kaj aliaj remaĉuloj, kun flavruĝaj haroj, el
            Sud-Ameriko.  
            ― <i>Trad.</i></p>
      </div>
      <div class="footer"><a href="XVIII.html">Ĉapitro XVIII&nbsp;&gt;&gt;</a></div>
   </body>
</html>