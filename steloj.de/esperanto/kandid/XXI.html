<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XXI</title>
   </head>
   <body background="../bld/papero.jpg">
      <div class="header"><span class="header_left"><a href="XX.html">&lt;&lt;&nbsp;Ĉapitro XX</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XXI</h3>
      <div class="epigraph">
         <p class="first_p">Kandid kaj Marten proksimiĝas al la bordoj de Francio
            kaj rezonadas.
         </p>
      </div>
      <p class="first_p">Fine oni ekvidis la bordojn de Francio.</p>
      <p class="p">― Ĉu vi jam vizitis Francion? diris Kandid.</p>
      <p class="p">― Jes, diris Marten, mi trairis plurajn provincojn. 
         Estas kelkaj, kie la duono el la loĝantoj
         estas freneza, kelkaj, kie ili estas tro ruzaj, aliaj,
         kie ili ĝenerale estas sufiĉe trankvilaj kaj sufiĉe
         malspritaj, aliaj, kie oni afektas spriton; kaj, en
         ĉiuj, la ĉefa okupado estas la 
         amoro (<a id="fn_XXI_1" href="XXI.html#XXI_1"><sup>↓1</sup></a>), la dua,
         malice paroli, kaj la tria, diri stultojn.
      </p>
      <p class="p">― Sed, sinjoro Marten, ĉu vi vidis Parizon?</p>
      <p class="p">― Jes, mi vidis Parizon; ĝi konsistas el ĉiuj
         tiuj ecoj; ĝi estas ĥaoso, ĝi estas interpuŝejo, kie
         ĉiu serĉas plezuron, kaj kie neniu trovas ĝin,
         almenaŭ laŭ tio, kiel ŝajnis al mi. Mi restis tie
         dum mallonga tempo; tie, vizitante, ĉe mia alveno,
         la foiron Sankta Germano, friponoj ŝtelis mian
         tutan havon; min mem oni rigardis kiel ŝteliston,
         kaj mi sidis ok tagojn en malliberejo; post tio mi
         fariĝis korektisto en presejo por akiri rimedojn por
         iri piede al Holando. Mi konatiĝis kun la verkanta
         kanajlaro, kun la intriganta kanajlaro 
         (<a id="fn_XXI_2" href="XXI.html#XXI_2"><sup>↓2</sup></a>) kaj la
         konvulsianta kanajlaro (<a id="fn_XXI_3" href="XXI.html#XXI_3"><sup>↓3</sup></a>). Oni diras, ke en tiu
         urbo troviĝas personoj tre ĝentilaj; tion mi volas
         kredi.
      </p>
      <p class="p">― Koncerne min, nenian deziron vidi Francion
         mi havas, diris Kandid; vi facile komprenas, ke
         kiam oni pasigis unu monaton en Eldorado, oni
         nur deziras vidi sur la tero F-inon Kunegond;
         mi en Venezion iros por ŝin atendi; ni transiros
         Francion por iri en Italion; ĉu vi akompanos min?
      </p>
      <p class="p">― Tre volonte, diris Marten; oni diras, ke
         Venezio estas bona nur por la nobelaj Venezianoj,
         sed ke oni bone akceptas la fremdulojn, kiam ili
         havas multe da mono; da ĝi mi ne havas, vi
         havas, ĉie mi akompanos vin.
      </p>
      <p class="p">― Jen, mi pensas, diris Kandid, ĉu vi opinias,
         ke origine la tero estis iu maro, kiel oni asertas
         en ĉi tiu dika libro (<a id="fn_XXI_4" href="XXI.html#XXI_4"><sup>↓4</sup></a>), 
         kiu apartenas al la kapitano de l' ŝipo?
      </p>
      <p class="p">― Mi tute ne kredas tion, diris Marten, nek
         je la revoj, kiujn oni pribabilas de kelka tempo.
      </p>
      <p class="p">― Sed por kiu celo ĉi tiu mondo estas kreita?
         diris Kandid.
      </p>
      <p class="p">― Por spiti nin, respondis Marten.</p>
      <p class="p">― Ĉu ne mirigas vin, pludiris Kandid, la amo,
         kiun la junulinoj el la lando de la Grandoreluloj
         havis por tiuj du simioj, kaj kies aventuron mi
         rakontis?
      </p>
      <p class="p">― Tute ne, diris Marten; mi ne vidas ion
         stranga en tia pasio; mi vidis tiom da eksterordinaraj 
         aferoj, ke ne plu ekzistas io eksterordinara.
      </p>
      <p class="p">― Ĉu vi kredas, diris Kandid, ke la homoj
         ĉiam buĉis sin reciproke kiel ili faras nuntempe?
         ke ili ĉiam estis mensogemaj, perfidemaj, maldankemaj, 
         rabemaj, malfortanimaj, malkonstantaj, malkuraĝaj, 
         enviemaj, frandemaj, drinkemaj, avaraj,
         ambiciaj, sangavidaj, kalumniemaj, diboĉemaj, fanatikaj, 
         hipokritaj kaj stultaj?
      </p>
      <p class="p">― Ĉu vi kredas, diris Marten, ke ĉiam la nizoj
         manĝis kolombojn, kiam da ili troviĝis ĉe ilia
         renkonto?
      </p>
      <p class="p">― Jes, sendube, diris Kandid.</p>
      <p class="p">― Nu bone! diris Marten, se la nizoj ĉiam
         havis la saman karakteron, kiel povus esti, ke la
         homoj ŝanĝis la sian?
      </p>
      <p class="p">― Ho! diris Kandid, estas granda diferenco,
         ĉar la libera volo...
      </p>
      <p class="p">Tiel rezonante, ili alvenis ĉe Bordo.</p>
      <hr>
      <div class="footnotes">
         <p id="XXI_1">(<a href="XXI.html#fn_XXI_1"><sup>↑1</sup></a>)  Seksa amo.
         </p>
         <p id="XXI_2">(<a href="XXI.html#fn_XXI_2"><sup>↑2</sup></a>) La jezuitoj.
         </p>
         <p id="XXI_3">(<a href="XXI.html#fn_XXI_3"><sup>↑3</sup></a>) Aludo 
            al mistikaj histeriuloj, kiuj vizitis la tombon de
            la diakono Pâris kaj tie estis atakataj de konvulsioj. Tiuj
            fanatikuloj estis ĝenerale ĵansenistoj, religia sekto malamika 
            kun la jezuitoj. 
            ― <i>Trad.</i></p>
         <p id="XXI_4">(<a href="XXI.html#fn_XXI_4"><sup>↑4</sup></a>) La Biblio.
         </p>
      </div>
      <div class="footer"><a href="XXII.html">Ĉapitro XXII&nbsp;&gt;&gt;</a></div>
   </body>
</html>