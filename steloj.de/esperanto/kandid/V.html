<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro V</title>
   </head>
   <body background="../bld/papero.jpg">
      <div class="header"><span class="header_left"><a href="IV.html">&lt;&lt;&nbsp;Ĉapitro IV</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro V</h3>
      <div class="epigraph">
         <p class="first_p">Uragano, ŝiprompo, tertremo, kaj kio okazis kun
            doktoro Panglos, kun Kandid kaj la anabaptisto Jakobo.
         </p>
      </div>
      <p class="first_p">La duono el la pasaĝeroj estis tiom malfortiĝintaj,
         mortiĝantaj pro tiuj nekompreneblaj premdoloroj,
         kiujn la ŝipŝanceliĝo metas en la nervojn,
         en la fluidaĵojn de l' korpo, svingiĝantajn en kontraŭaj
         direktoj, ke ĝi eĉ ne havis la forton atenti
         pri la danĝero. La alia duono kriadis kaj preĝadis;
         la veloj estis disŝiritaj, la mastoj rompitaj, la ŝipo
         disfendita. Laboris, kiu povis, neniu aŭdis aliun,
         neniu komandis. La anabaptisto iom helpis la manovron;
         li estis sur la ferdeko; iu furioza ŝipisto
         malmilde batis kaj ĵetis lin sur la plankon; sed
         pro la bato, kiun li donis, la ŝipisto ricevis tiom
         fortan skuon, ke li falis el la ŝipo kun la kapo
         malsupren. Li restis pendigita kaj alkroĉita ĉe
         rompita peco el masto. La bona Jakobo kuras por
         helpi al li, helpas lin suprenleviĝi, kaj pro sia
         streĉo li falas en la maron, ĉe la vido de la ŝipisto,
         kiu lasis lin perei, ne komplezante lin eĉ per rigardo.
      </p>
      <p class="p">Kandid alproksimiĝas, vidas sian bonfarinton,
         kiu reaperas dum unu momento kaj falas poste por
         ĉiam en la abismon. Li volas sin ĵeti en la maron;
         la filozofo Panglos tion malhelpas, pruvante al li,
         ke la rodo de Lisbono estis formita tute speciale por 
         ke en ĝi dronu tiu anabaptisto. Dum <em>apriore</em> 
         (<a id="fn_V_1" href="V.html#V_1"><sup>↓1</sup></a>)
         li tion pruvas, la ŝipo fendiĝas, ĉio pereas krom
         Panglos, Kandid kaj tiu bruta ŝipisto, kiu dronigis
         la virtan anabaptiston; la fripono bonŝance naĝis
         al la marbordo, kien Panglos kaj Kandid estis
         portataj sur tabulo.
      </p>
      <p class="p">Kiam ili rekonsciiĝis iomete, ili marŝis al Lisbono;
         restis al ili iom da mono, per kiu ili esperis
         sin savi el malsato post ilia saviĝo el la uragano.
      </p>
      <p class="p">Apenaŭ enirinte la urbon, priplorante la morton
         de sia bonfaranto, ili sentas subpiede la teron
         tremanta (<a id="fn_V_2" href="V.html#V_2"><sup>↓2</sup></a>); la maro ŝaŭmegante suprenleviĝas en
         la haveno, kaj disrompas la ŝipojn, kiuj ankre restadis.
         Kirlaĵoj el flamo kaj cindro kovras la stratojn
         kaj la publikajn placojn; la domoj disfalas, la
         tegmentoj renversiĝas sur la fundamentojn, kaj la
         fundamentoj disĵetiĝas; tridek mil loĝantoj ĉiuaĝaj
         kaj ĉiuseksaj estas subpremegataj per la ruinoj.
      </p>
      <p class="p">La ŝipisto diris fajfante kaj blasfemante: «Ĉi tie
         oni povos ion gajni».
      </p>
      <p class="p">― Kia povas esti la sufiĉa kialo de ĉi tiu fenomeno?
         diris Panglos.
      </p>
      <p class="p">― Jen estas la lasta tago de l' mondo ekkriis
         Kandid.
      </p>
      <p class="p">La ŝipisto senprokraste kuras mezen en la rompaĵojn,
         maltimas la morton por trovi monon, li sukcesas,
         ĝin kaptas, ebriiĝas, kaj fordorminte sian
         ebriecon, aĉetas la karesojn de la unua bonvolema
         fraŭlino, kiun li renkontas sur la ruinoj de la detruitaj
         domoj, kaj meze de mortantoj kaj mortintoj.
         Panglos tamen tiris lin ĉe la maniko kaj diris:
         «Mia amiko, tio ne decas, vi malobeas al la universala
         saĝo, vi malbone pasigas vian tempon.»
      </p>
      <p class="p">― Kapo kaj sango! respondis la alparolito, mi
         estas maristo kaj naskiĝis en Batavio; kvarfoje
         mi metis la piedojn sur la krucifikson ĉe kvar
         vojaĝoj en Japanion (<a id="fn_V_3" href="V.html#V_3"><sup>↓3</sup></a>), ci 
         vere bonelektis la viron
         al kiu ci volas prediki cian universalan saĝon!
      </p>
      <p class="p">Kelkaj ŝtonaj fragmentoj estis vundintaj Kandid;
         li sterniĝis sur la strato kaj estis kovrita de rompaĵoj.
         Li diris al Panglos:
      </p>
      <p class="p">― Ho ve, havigu al mi iom da vino kaj oleo;
         mi mortiĝas.
      </p>
      <p class="p">― Ĉi tiu tertremo ne estas novaĵo, respondis
         Panglos; la urbo Lima en Ameriko spertis la samajn
         skuojn lastan jaron; samaj kaŭzoj, samaj efikoj:
         certe ekzistas subtera sulfura tavolo de Lima ĝis
         Lisbono.
      </p>
      <p class="p">― Tio estas tre kredebla, diris Kandid; sed pro
         Dio, iom da oleo kaj vino.
      </p>
      <p class="p">― Nu, kredeble? rebatis la filozofo; mi asertas,
         ke tio estas pruvita.
      </p>
      <p class="p">Kandid senkonsciiĝis, kaj Panglos alportis al
         li iom da akvo el proksima fontano.
      </p>
      <p class="p">
         #33
      </p>
      <p class="p">La morgaŭon, trovinte iom da manĝaĵoj, ŝoviĝinte
         sub rompaĵojn, ili reakiris iom da forto.
         Poste ili kunlaboris kun aliaj personoj, por helpi al
         la loĝantoj, kiuj bonŝance evitis la morton. Kelke
         da civitanoj, al kiuj ili helpis, regalis ilin per tagmanĝo
         tiom bona, kiom ebla ĝi povis esti en tia
         ruinegiĝo; estas vere, ke la manĝado estis malgaja;
         la kunmanĝantoj surverŝis sian panon per larmoj;
         sed Panglos konsolis ilin, klarigante, ke tio estas
         normala:
      </p>
      <p class="p">― Tial ke, li diris, ĉio ĉi kio estas, tio plej
         bonas: tial ke se vulkano estas en Lisbono, ĝi ne
         povas esti alie; tial ke estas neeble, ke la aferoj
         estu ne tiaj, kiaj ili estas; tial ke ĉio estas bona.
      </p>
      <p class="p">Malgranda, nigra viro, intima kun la Inkvizicio,
         kiu sidis apud li, ĝentile ekparolis:
      </p>
      <p class="p">― Ŝajnas, ke sinjoro ne kredas je la origina
         peko: tial ke, se ĉio estas plej bona, sekve ne
         okazis peko nek puno.
      </p>
      <p class="p">― Mi tre humile petas pardonon de via Moŝto,
         respondis Panglos ankoraŭ pli ĝentile, tial ke la
         pekfalo de l' homo kaj la malbeno estis entenataj
         en la plej bona el la mondoj eblaj.
      </p>
      <p class="p">― Ĉu do sinjoro ne kredas je la libero? diris
         la intimulo.
      </p>
      <p class="p">― Via Moŝto pardonos al mi, diris Panglos;
         la libero povas ekzisti kun la nepra neceso: tial
         ke estis necese, ke ni estu liberaj; tial ke fine la
         determinita volo...
      </p>
      <p class="p">Panglos estis ĉe la mezo de sia frazo, kiam la
         intimulo kapsignis al sia armita servistaĉo, kiu
         donis al li por trinki vinon el Porto aŭ el Oporto.
      </p>
      <hr>
      <div class="footnotes">
         <p id="V_1">(<a href="V.html#fn_V_1"><sup>↑1</sup></a>) Antaŭeksperimente.
         </p>
         <p id="V_2">(<a href="V.html#fn_V_2"><sup>↑2</sup></a>) Temas pri la 
            tertremo en Lisbono, kiu okazis la 1-an
            de novembro 1715, kaj kiu pereigis proksime 15000 
            personojn. 
            ― <i>Trad.</i></p>
         <p id="V_3">(<a href="V.html#fn_V_3"><sup>↑3</sup></a>) Sekve 
            de konspiro de kristanoj en Japanio, la imperiestro
            Ĵemic ediktis, ke oni forpelu ĉiujn fremdulojn. Nur la
            Holandanoj, kiuj eltrovis kaj denuncis la komploton, estis
            rajtigitaj resti, kondiĉe, ke ili malkonfesu la kristanismon kaj
            publike piedpremu krucifikson. 
            ― <i>Trad.</i></p>
      </div>
      <div class="footer"><a href="VI.html">Ĉapitro VI&nbsp;&gt;&gt;</a></div>
   </body>
</html>