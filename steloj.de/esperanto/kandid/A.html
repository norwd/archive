<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Antaŭparolo</title>
   </head>
   <body background="../bld/papero.jpg">
      <div class="header"><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Antaŭparolo</h3>
      <p class="first_p">
         Jam forpasis cent sep dek jaroj, de kiam aperis
         <em>Kandid</em>. Kaj tamen tiu filozofia rakonto restas
         ankoraŭ aktuala. Ĝi estas aktuala en tiu senco, ke
         la malbonoj, kiujn kontraŭbatalis Volter 
         (<a id="fn_A_1" href="A.html#A_1"><sup>↓1</sup></a>), daŭras
         ekzisti: maltoleremo, superstiĉemo, fanatikemo,
         kruelemo, trompemo regas ankoraŭ ĉie en la
         mondo. La jezuitoj — plej diversspecaj — estas
         same influhavaj, regemaj kaj intrigemaj kiel antaŭ
         du jarcentoj.
      </p>
      <p class="p">Malgraŭ tio, ke la scienco kaj tekniko faris
         grandegajn progresojn, la racio tamen ne multe
         religia fanatikemo perdis iom da sia forto kaj akro
         en kelkaj mondpartoj, tie stariĝis aliaj ne malpli
         danĝeraj kaj detruaj: la naciisma, rasisma, faŝisma,
         partieca fanatikoj ne faras nuntempe malpli da
         viktimoj ol la «Sankta Inkvizicio». Hodiaŭ kiel
         dum la naskiĝa tempo de <em>Kandid</em> la pika, morda,
         sagaca ironio de Volter estas same necesega kaj
         restas imitinda modelo nesuperebla. Ĝi estas armilo
         senkompare taŭga por disbati la malbonojn, kreitajn
         de la blinda sento, de la stulta tradicio kaj de la
         senkontrola emo al ĉio neracia.
      </p>
      <p class="p">Kvankam Volter estis grandburĝo riĉa kaj ema
         al ricevo de honoroj, li tamen forte sentis la suferojn
         de siaj samtempuloj; per akra kaj kompatema
         rigardo li vidis la mizeron, la maljuston, la perforton.
         Kaj ĉe tia konstato lia spirito ribelis kontraŭ
         la tiutempe reganta filozofio de l' optimismo, kiu
         resumiĝis per jena frazo de Lajbnic
         (<a id="fn_A_2" href="A.html#A_2"><sup>↓2</sup></a>): «Ĉio en la
         mondo statas kiel eble plej bone».
      </p>
      <p class="p">Anstataŭ verki longan, nebulan, nefacile kompreneblan
         disertacion por rifuti la sistemon de
         l' fama germana filozofo, Volter preferis montri per
         amuza rakonto, kiel senbaza estas la optimismo.
         Ĝi vidiĝas sub formo de kruelaj kaj stultaj militoj,
         de tertremoj, de epidemioj kaj plej diversspecaj
         katastrofoj.
      </p>
      <p class="p">Je morala vidpunkto ankaŭ ne estas pravigebla
         la optimismo. La homoj ja estas malbonaj: ili
         mensogas, trompas, rabas, mortigas kaj montras
         ĉiujn signojn de malsaĝo. Kaj se «ĉio en la mondo
         statas kiel eble plej bone», ne utilus do penadi
         por plibonigi la sorton de l' homaro. Krimeco kaj
         malsaĝo ja eniras la konsiston de tiu plejeble bona
         mondo. Se la naturo povas fari bonon nur el malbono,
         la homo ne rajtas kontraŭstari ian ajn malbonon,
         ĉar li eble per tio malhelpus venon de
         estonta pli granda bono...
      </p>
      <p class="p">Oni senpene ekvidas, ke tia filozofio povas havi
         malbonajn efikojn sur la pens- kaj agadmanierojn
         de la homoj. Volter do prave atakas la optimismon
         per sia malica ironio. Dum la rakontado, <em>Kandid</em>
         estos senĉese trompata kaj trafos de malfeliĉo en
         malfeliĉon. Same okazos al ĉiuj aliaj ĉefroluloj el
         la romano, kio instruas al la leganto pri neceso
         vidi la mondon tia, kia ĝi fakte estas kaj ne tra
         la okulvitroj de l' optimismo.
      </p>
      <p class="p">La amuza formo, per kiu la aŭtoro de <em>Kandid</em>
         disbatas la filozofian sistemon de Lajbnic, povas ĉe
         kelkaj legantoj doni la impreson, ke Volter ne estis
         tre profundpensa filozofo. Se por akiri reputacion
         de granda pensulo necesas verki peze, enuige kaj
         nebule, estas fakto, ke Volter ne povas esti metata
         en tiun kategorion. Mi tamen opinias, ke nia aŭtoro
         tre bone scipovis prezenti al si la multflankecon de
         l' problemoj kaj demandoj. Sed lia raciemo detenis
         lin erarvagi en nekonataĵon. Ĉu fakte utilas starigi
         belajn sistemojn, kiujn la racio ne povas ĉiurilate
         pravigi? Ekzemple, ĉu Dio ekzistas aŭ ne? Estas
         malfacile trovi ĉe Volter jesan aŭ nean respondon
         al tiu demando. «Se Dio ne ekzistus, li diris, oni
         devus ĝin elpensi». Tia paradokso povas esti klarigata
         per tio, ke Volter opiniis necesa la kredon je
         dio por starigo de moralaj principoj kaj vivreguloj
         inter la homoj. Aŭ eble estis nur simpla klasa
         intereso de riĉulo, kiu volas certigi al si la posedon
         de siaj riĉoj per ia ĝendarmo-dio?
      </p>
      <p class="p">Se estas malfacile decidi, ĉu Volter estis ateisto 
         aŭ deisto, oni almenaŭ povas trovi en lia verkaro
         abundon da argumentoj kontraŭ la ekzisto de la
         dio de l' kristanoj. Kaj la surteraj reprezentantoj
         de tiu dio estas per forta mano vipataj kaj per
         senkompata ironio profunde vundataj.
      </p>
      <p class="p">La vivo ankaŭ estas ironia: Volter estis instruita
         kaj edukita de jezuitoj. Ĉe ili tre diligente li
         lernis. Sed la bona lernanto havis tro fortan intelekton
         por lasi sin subigi per la lerta kaj subtila
         edukmaniero de siaj profesoroj. Li fakte fariĝis la
         plej timinda kontraŭulo de la jezuitoj. Lia malamo
         kontraŭ la jezuita societo speguliĝas tra multaj
         paĝoj el <em>Kandid</em>.
      </p>
      <p class="p">Pro siaj viglaj atakoj kontraŭ ĉiuj maljustoj,
         kontraŭ potenculoj kaj altranguloj Volter estis kelkfoje
         malliberigata aŭ devis forkuri eksterlanden.
         Sed li ĉiam sukcesis fine atingi indulgon ĉe siaj
         persekutantoj. Oni eble povus riproĉi al nia aŭtoro,
         ke li ne estis tre fortkaraktera. Li ne konsentis
         tro suferi pro siaj ideoj. Kiel lia fama antaŭulo
         Rable 
         (<a id="fn_A_3" href="A.html#A_3"><sup>↓3</sup></a>),
         li pretis defendi sian vidpunkton nur ĝis
         bruligo <em>ekskluzive</em>! Tio estas ankaŭ karakteriza
         trajto pri lia raciemo: konsenti suferi aŭ morti pro
         ideoj, tio ja signas ian religieman spiritostaton.
         Verdire ni sentas pli da simpatio kaj admiro por
         homo, kiu pretas oferi sian vivon pro sia idealo
         aŭ pro la liberigo de subpremata klaso. Sed ni
         ne rajtas postuli, ke homo estu ĉiel perfekta,
         bona, imitinda. Tia homo estus dio kaj sekve nur
         fantazia elpenso. La aŭtoro de <em>Kandid</em> estis nur
         homo...
      </p>
      <p class="p">Volter mortis maljuna, riĉa kaj superŝutata per
         honoroj. Tamen ĉiuj konsentas, ke el inter la t. n.
         Enciklopedianoj li estis unu el tiuj, kiuj faris plej
         multe en la ideologia preparado al la gvidantoj de
         l' Granda Revolucio burĝa el la jaroj 1789-1793.
      </p>
      <p class="p">Por konigi la penson de Volter en esperanta
         vesto, kial do el abunda verkaro mi elektis prefere
         <em>Kandid</em>? Tial ke, laŭ mi, ĝi estas lia ĉefverko. Ĉi
         okaze estas interese noti, ke tiu romano ne estis
         tre ŝatata, kiam ĝi aperis. En la <em>Leteraro</em> de la
         fama barono Grim, <em>Kandid</em> estas eĉ tre severe
         prijuĝata, kiel oni povas vidi per jena cito:
      </p>
      <p class="p">«Verŝajne, diros sagaca kritikisto post du mil
         jaroj, la aŭtoro estis nur dudek-kvinjara, kiam li
         verkis <em>Kandid</em>. Ĝi estis lia unua provo en tiu verkmaniero.
         Lia gusto estis ankoraŭ juna; tial li ofte
         malatentas la decregulojn, kaj lia gajo degeneras
         en frenezon. Vidu, li aldonos, kiom lia gusto
         edukiĝis kaj firmiĝis poste, laŭgrade; kiom li fariĝis
         pli saĝa en siaj postaj verkoj!»
      </p>
      <p class="p">Nia severa kritikisto plene eraris. Hodiaŭ <em>Kandid</em>
         havas multe da legantoj en la popolamaso, kaj
         eĉ plej eminentaj literaturistoj relegas ĝin pro plezuro
         kaj distro, dum tragedioj kiel <em>Merop</em>, <em>Zair</em>,
         <em>Mohamed</em>, poemaro kiel <em>La Henriad</em>, historiaĵoj
         kiel <em>La Jarcento de Ludoviko la XIV</em> k.a. verkoj,
         kiuj famigis Volter dum lia vivo, estas legataj
         nuntempe nur de malgranda aro da profesoroj kaj
         fakuloj.
      </p>
      <p class="p">Cetere Volter estis sesdek-kvinjara, kiam li
         verkis <em>Kandid!</em> Kaj certe ĝi estas lia ĉefverko.
         Kiuj jam legis ĝin en la originalo aŭ en nacilingva
         traduko, tiuj tamen deziros konatiĝi kun la
         esperanta. Mi ne dubas, ke dum la legado ili ne
         havos malpli da plezuro ol mi havis dum la tradukado.
         Tiu laboro estis ja por mi ĝuo, plezuro
         — ripozo.
      </p>
      <p class="p">Kun la simpatia <em>Kandid</em> ili trakuros la mondon,
         partoprenos pense liajn aventurojn kaj per tio
         akiros iom pli da saĝo por konduti en la vivo.
         Volter tre delikate instruas ĉe la fino de sia rakonto,
         ke la nura rimedo por forigi la malbonon
         estas: <em>laboradi</em>. Vera saĝulo estas tiu, kiu vivas
         modeste, ne ambicias, ne perfortas, ne rompas al
         si la kapon por kompreni nekompreneblaĵojn.
         <em>Kandid</em> perdinte sian kredon je optimismo, konkludas,
         ke la plej bona maniero por pasigi la vivon estas
         kulturi sian ĝardenon. Kaj tio signifas, ke la plej
         modestaj taskoj estas la plej necesaj, la plej utilaj,
         la plej laŭdindaj.
      </p>
      <p class="p">Mi penis konservi laŭeble la formon de la frazoj
         kaj okazis, ke ne ĉiam mi alprenus saman se
         mi verkus originale. Oni rimarkos, ke la lingvo
         estas kiel eble plej senbalastigita per forlaso de
         ĉiu senutila sufikso. Ĉe la komenco tia senbalastiĝo
         eble tiklos al kelkaj legantoj; sed mi estas konvinkita,
         ke ĉe la fino ili opinios, ke ĝi estas trafa,
         ĉar ĉio restas klara kaj facile komprenebla.
      </p>
      <p align="right" class="signed">
         E. L.<br>
         Marte 1929.
         
      </p>
      <hr>
      <div class="footnotes">
         <p id="A_1">(<a href="A.html#fn_A_1"><sup>↑1</sup></a>) 
            France: Voltaire.
            
         </p>
         <p id="A_2">(<a href="A.html#fn_A_2"><sup>↑2</sup></a>) 
            Germane: Leibnitz.
         </p>
         <p id="A_3">(<a href="A.html#fn_A_3"><sup>↑3</sup></a>) France: Rabelais.
         </p>
      </div>
      <div class="footer"><a href="I.html">Ĉapitro I&nbsp;&gt;&gt;</a></div>
   </body>
</html>