<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro IX</title>
   </head>
   <body background="../bld/papero.jpg">
      <div class="header"><span class="header_left"><a href="VIII.html">&lt;&lt;&nbsp;Ĉapitro VIII</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro IX</h3>
      <div class="epigraph">
         <p class="first_p">Kio okazis kun Kunegond, kun Kandid,
            kun la ĉefinkvizitoro kaj kun judo.
         </p>
      </div>
      <p class="first_p">Tiu Isaĥar estis la plej kolerema hebreo, kiun
         oni vidis en Izraelio, depost la kaptiteco en Babilono.
         «Kio! li diris, hundeca galileanino, ĉu do ne
         sufiĉas al vi la sinjorego inkvizitoro? Ĉu necesas,
         ke ĉi tiu fripono estu ankaŭ partoprenanto?»
         Dirante tion, li elprenas longan ponardon, kiun li
         ĉiam kunportis, kaj, kredante, ke lia kontraŭulo ne
         havis armilojn, li sin ĵetas al Kandid; sed nia bona
         Vestfaliano estis ricevinta de la maljunulino belan
         spadon kun kompleta vestaro. Li elprenas la spadon,
         kvankam li estis pacema, kaj mortfaligas la izrealidon
         sur la plankon, ĉe la piedoj de la bela Kunegond.
      </p>
      <p class="p">― Sankta Virgino! ŝi ekkriis, kio okazos kun
         ni? Homo ĉe mi mortigita! se venos juĝistaro, ni
         pereos.
      </p>
      <p class="p">― Se Panglos ne estus pendigita, diris Kandid,
         li donus al ni ĉi-okaze bonan konsilon, ĉar li estis
         granda filozofo. Ĉe lia foresto ni petu konsilon al
         la maljunulino.
      </p>
      <p class="p">Ŝi estis tre prudenta, kaj komencis diri sian
         opinion, kiam malfermiĝis alia malgranda pordo.
         Estis unu horo post noktomezo, komenciĝis dimanĉo.
         Tiu tago apartenis al la sinjorego inkvizitoro. Li
         eniras kaj vidas la sidvange batitan Kandid kun
         spado en la mano, mortinton sterniĝinta surtere,
         Kunegond frenezaspekta kaj la maljunulinon, donanta
         konsilojn.
      </p>
      <p class="p">En ĉi tiu momento jen kio okazis en la animo
         de Kandid, kaj kiel li rezonis: «Se ĉi tiu sankta
         homo vokas por helpo, li nepre bruligos min; li
         povos same fari pri Kunegond, li jam senkompate
         vipigis min; li estas mia amkonkuranto; mi nun
         mortigas, ne temas ŝanceliĝi.» Tiu rezono estis
         decida kaj rapida; kaj, ne donante tempon al la
         surprizita inkvizitoro retrovi sian memregecon, li
         trapikas kaj ĵetas lin apud la judon.
      </p>
      <p class="p">― Jen alia bela afero, diris Kunegond; ne plu
         ekzistas pardoneblo; ni estas ekskomunikataj, alvenis
         nia lasta horo. Ĉu estas eble, ke tiom milda
         homo, kia vi estas, povis en du minutoj mortigi
         unu judon kaj unu prelaton?
      </p>
      <p class="p">― Mia bela fraŭlino, respondis Kandid, kiam
         oni estas amanta, ĵaluza kaj vipita de la Inkvizicio,
         oni pro kolero perdas la konscion.
      </p>
      <p class="p">Tiam la maljunulino ekparolis: «En la stalo
         estas tri andaluziaj ĉevaloj, kun siaj seloj kaj bridoj:
         la brava Kandid pretigu ilin; sinjorino havas monerojn kaj
         diamantojn: ni tuj ekrajdu, kvankam mi
         povas sidi nur sur unu vango, kaj ni iru al Kadiz;
         estas plej eble bela vetero, kaj estas granda plezuro
         vojaĝi ĉe la malvarmeto de l' nokto.»
      </p>
      <p class="p">Tuj Kandid selas la tri ĉevalojn. Kunegond, la
         maljunulino kaj li trarajdas tridek mejlojn senhalte.
         Dum ili foriris, la sankta ino Hermandad venas en
         la domon; oni entombigas la sinjoregon en bela
         preĝejo kaj oni ĵetas Isaĥar en la rubejon.
      </p>
      <p class="p">Kandid, Kunegond kaj la maljunulino estis jam
         en la malgranda urbo Avacena, meze en la montoj
         de Siera-Morena; kaj ili jene parolis en gastejo.
      </p>
      <hr>
      <div class="footnotes"></div>
      <div class="footer"><a href="X.html">Ĉapitro X&nbsp;&gt;&gt;</a></div>
   </body>
</html>