<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XII</title>
   </head>
   <body background="../bld/papero.jpg">
      <div class="header"><span class="header_left"><a href="XI.html">&lt;&lt;&nbsp;Ĉapitro XI</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XII</h3>
      <div class="epigraph">
         <p class="first_p">Daŭrigo pri la malfeliĉoj de la maljunulino.</p>
      </div>
      <p class="first_p">«Mirigite kaj ravite ĉe la aŭdo de mia gepatra
         lingvo kaj ne malpli surprizite de la paroloj, kiujn
         eldiris tiu viro, mi respondis, ke ekzistas pli grandaj
         malfeliĉoj ol tiu, pro kiu li ĝemas; per malmulte
         da vortoj mi sciigis al li pri la abomenoj, kiujn
         mi spertis, kaj denove mi svenis. Li kunportis min
         en najbaran domon, ordonis, ke oni metu min en
         liton, ke oni donu al mi por manĝi, servis al mi,
         konsolis min, flatis min, kaj diris al mi, ke neniam
         li vidis ion pli belan ol min, kaj ke neniam li
         tiom bedaŭris tion, kion neniu povas al li redoni.
      </p>
      <p class="p">― «Mi naskiĝis en Napoli, li diris al mi; ĉiujare
         oni kastras du-tri mil infanojn; unuj pro tio
         mortas, aliaj akiras voĉon pli belan ol tiun de
         virinoj, aliaj foriras por regadi Ŝtatojn 
         (<a id="fn_XII_1" href="XII.html#XII_1"><sup>↓1</sup></a>). Oni
         operaciis min tre sukcese, kaj mi estis muzikisto
         en la kapelo de S-ino la princino de Palestrina.
      </p>
      <p class="p">― «De mia patrino, mi ekkriis.</p>
      <p class="p">― «De via patrino! li ekkriis plorante; kio!
         ĉu vi estus tiu juna princino, kiun mi edukis ĝis
         ŝia sesjara aĝo, kaj kiu jam esperigis, ke ŝi estos
         tiom bela, kiom vi estas?
      </p>
      <p class="p">― «Ĝi estas mi mem; mia patrino estas je
         kvarcent paŝoj de ĉi tie, distranĉita en pecojn kaj
         kuŝanta sub amaso da mortintoj...
      </p>
      <p class="p">«Mi rakontis al li ĉion, kio okazis al mi; li
         ankaŭ rakontis siajn aventurojn, kaj sciigis min,
         ke kristana potenco (<a id="fn_XII_2" href="XII.html#XII_2"><sup>↓2</sup></a>) sendis lin al la reĝo de
         Maroko, por fari kun li kontrakton laŭ kiu oni
         liveros al li pulvon, kanonojn kaj ŝipojn por ke
         li helpu ekstermi la komercon de aliaj kristanoj.
         «Mia misio estas plenumita, diris tiu honesta
         eŭnuko; mi estas enŝipiĝonta por Ceŭta, kaj mi
         revenigos vin en Italion. <em>Ma che sciagura d'essere 
            senza c......!</em>»
      </p>
      <p class="p">«Kortuŝite kaj larmokule mi dankis al li; kaj, 
         anstataŭ veturigi min en Italion, li kondukis min
         al Alĝero, kaj vendis min al la guberniestro de
         tiu provinco. Apenaŭ mi estis vendita, ke tiu pesto,
         kiu rondiris Afrikon, Azion kaj Eŭropon, ekfuriozis
         en Alĝero. Vi vidis tertremojn; sed, fraŭlino, ĉu
         vi jam spertis peston?
      </p>
      <p class="p">― Neniam, respondis la baronino.</p>
      <p class="p">― Se vi ĝin spertus, daŭrigis la maljunulino,
         vi devus konfesi, ke ĝi superas tertremon. Ĝi estas
         tre ofta en Afriko; ĝi atakis min. Imagu la situacion
         de filino de papo, dekkvinjara, kiu en trimonata
         tempo spertis malriĉon, sklavecon, seksperforton
         preskaŭ ĉiutage, vidis sian patrinon kvaronigita,
         suferis malsaton kaj militon, kaj pestule mortiĝas
         en Alĝero. Tamen tiu pesto ne mortigis min, sed
         mian eŭnukon, la guberniestron kaj preskaŭ la
         tutan hareman virinaron.
      </p>
      <p class="p">«Kiam la unuaj difektegoj de tiu terura pesto
         malaperis, oni vendis la sklavojn de la guberniestro.
         Komercisto aĉetis min kaj kondukis min al Tuniso;
         li vendis min al alia komercisto, kiu revendis min
         en Tripoliso; el Tripoliso mi estis revendata en
         Aleksandrio, el Aleksandrio denove mi estis vendata
         en Smirno, de Smirno al Konstantinoplo. Fine
         mi apartenis al iu estro de janiĉaroj al kiu oni
         baldaŭ ordonis, ke li iru defendi Azov sieĝatan de
         la Rusoj.
      </p>
      <p class="p">«La janiĉarestro, kiu estis tre amaĉema viro,
         kondukis kun si ĉiujn siajn virinojn, kaj loĝigis
         nin en malgranda fortikaĵo, kuŝanta sur la Palus-Meotides,
         kiu estis gardata de du negraj eŭnukoj
         kaj de dudek soldatoj. Oni mortigis eksterordinaran
         kvanton da Rusoj, sed ili malavare repagis al ni.
         Azov brulis kaj dronis en sango 
         (<a id="fn_XII_3" href="XII.html#XII_3"><sup>↓3</sup></a>), 
         kaj oni ne atentis nek pri sekso, nek pri aĝo; restis nur nia
         malgranda fortikaĵo; la malamikoj provis venki
         nin per malsato. La dudek janiĉaroj estis ĵurintaj,
         ke ili ne cedos. La malsatego, kiun ili spertis,
         instigis ilin manĝi la du eŭnukojn, pro timo ne
         rompi sian ĵuron. Post kelkaj tagoj, ili decidis
         manĝi la virinojn.
      </p>
      <p class="p">«Ni havis tre pian kaj kompateman pastron, kiu
         faris al ili tre belan predikon, per kiu li persvadis
         ilin, ke ili ne tute mortigu nin. «Tranĉu, li diris,
         nur unu sidvangon al ĉiu el ĉi tiuj sinjorinoj, kaj vi
         havos tre delikatan manĝon; se vi estas devigataj
         denove fari la samon, restos al vi la sama provizo
         post kelkaj tagoj; la Ĉielo dankos al vi pro tio,
         kaj vi ricevos helpon.»
      </p>
      <p class="p">«Li estis tre elokventa; li persvadis ilin. Oni
         faris al ni tiun teruran operacion; la pastro aplikis
         al ni la saman balzamon, per kiu oni ŝmiras infanojn,
         kiujn oni ĵus cirkumcidis: ni ĉiuj estis
         mortiĝantaj.
      </p>
      <p class="p">«Apenaŭ la janiĉaroj estis glutintaj la manĝon,
         kiun ni estis al ili liverintaj, jen alvenas la Rusoj
         sur plataj ŝipoj; ne eĉ unu janiĉaro elsaviĝis. La
         Rusoj tute ne atentis pri la stato, en kiu ni estis.
         Ĉie estas francaj ĥirurgoj: unu el ili, kiu estis tre
         lerta, prizorgis nin; li resanigis nin, kaj dum mia
         tuta vivo mi memoros, ke, kiam miaj vundoj estis
         bone fermiĝintaj, li faris al mi amproponojn. Cetere,
         al ĉiuj li diris, ke ni devas konsoliĝi; li certigis,
         ke dum pluraj sieĝoj okazis sama afero, kaj ke tio
         estas leĝo de l' milito.
      </p>
      <p class="p">«Tuj kiam miaj kunulinoj povis marŝi, oni
         irigis ilin al Moskvo. Kiel lotaĵo mi trafis en la
         manojn de nobelo, kiu faris el mi sian ĝardenistinon,
         kaj kiu donis al mi ĉiutage dudek vipobatojn.
         Sed post du jaroj tiu sinjoro kaj tridek aliaj nobeloj
         estis radŝirataj pro kelkaj kortegaj ĉikanoj; mi
         profitis ĉi tiun aventuron kaj forkuris; mi transiris
         la tutan Rusion; dum longa tempo mi estis drinkeja
         servistino en Riga, poste en Rostok, en Vismar,
         en Lajpzig, en Kasel, en Utreht, en Lejden, en
         Hag, en Roterdam: mi maljuniĝis en mizero kaj
         en malhonoro, havante nur duonan postaĵon, ĉiam
         memorante, ke mi estas filino de papo; centfoje
         mi volis min mortigi, sed mi ankoraŭ ŝatis la vivon.
         Tiu ridinda malforto
         estas eble unu el niaj
         plej pereigaj inklinoj:
         ĉu ja estas pli granda
         stultaĵo ol voli senĉese
         porti ŝarĝon,
         kiun oni ĉiam volas
         ĵeti teren; havi abomenon
         por sia vivo,
         kaj voli ĝin konservi;
         resume karesi
         la serpenton, kiu formanĝas
         nin, ĝis kiam 
         ĝi estas formanĝinta al ni la koron?
      </p>
      <p class="p">
         
         <p align="center"><img src="../bld/kandid/maljunulino.png" alt="maljunulino" width="600" vspace="20"><br><em>La Maljunulino</em></p>
         
      </p>
      <p class="p">«En la landoj, kiujn la sorto igis min travojaĝi,
         kaj en la drinkejoj, kie mi estis servistino, mi vidis
         eksterordinaran nombron da personoj, kiuj havis
         abomenegon por sia ekzisto; sed mi vidis nur dek
         du, kiuj memvole faris finon al sia mizero: tri
         negroj, kvar Angloj, kvar Ĝenevanoj kaj unu germana
         profesoro nomita Robek (<a id="fn_XII_4" href="XII.html#XII_4"><sup>↓4</sup></a>).
      </p>
      <p class="p">
         «Laste mi fariĝis servistino ĉe la judo don
         Isaĥar; li metis min je via dispono, mia bela
         fraŭlino; mi ligis min al via sorto, kaj mi estis
         pli okupata per viaj aventuroj ol per miaj. Mi eĉ
         neniam parolus al vi pri miaj malfeliĉoj, se vi ne
         incitus min iomete, kaj se ne estus kutimo sur ŝipo
         fari rakontojn por sin distri. Fine, fraŭlino, mi
         havas sperton, mi konas la homojn; donu al vi
         distron, instigu ĉiun pasaĝeron, ke li rakontu pri
         sia vivo; kaj se troviĝos unu sola, kiu ne ofte
         malbenis sian ekziston, kaj kiu ne ofte diris al si,
         ke li estas la plej malfeliĉa inter la homoj, ĵetu
         min en la maron kun la kapo antaŭen.»
      </p>
      <hr>
      <div class="footnotes">
         <p id="XII_1">(<a href="XII.html#fn_XII_1"><sup>↑1</sup></a>) Aludo al Karlo Broski 
            (itale: Carlo Broschi) alnomita
            Farinelli, kiu naskiĝis en 1705, mortis en 1782. Li estis
            kastrita kaj fariĝis unu el la plej famaj kantistoj de Italio.
            En 1736 li iris en Hispanion, fariĝis favorato de la reĝoj
            Filipo la V kaj Ferdinando la VI kaj ludis tre gravan
            politikan rolon. 
            ― <i>Trad.</i></p>
         <p id="XII_2">(<a href="XII.html#fn_XII_2"><sup>↑2</sup></a>) Dum 
            la milito pro la heredo de Hispanio, pluraj kristanaj
            potencoj (Portugalio interalie) petegis la helpon de
            Mulej-Ismael. 
            ― <i>Trad.</i></p>
         <p id="XII_3">(<a href="XII.html#fn_XII_3"><sup>↑3</sup></a>) La urbo Azov fakte 
            estis sieĝata de la Rusoj dum tuta
            jaro kaj kapitulacis en 1696. 
            ― <i>Trad.</i></p>
         <p id="XII_4">(<a href="XII.html#fn_XII_4"><sup>↑4</sup></a>) Germane: 
            <em>Robeck</em>; li verkis latine libron per kiu li
            faris apologion pri memmortigo, kaj sin dronigis en la rivero
            Veser ĉe Bremen dum la jaro 1735.
         </p>
      </div>
      <div class="footer"><a href="XIII.html">Ĉapitro XIII&nbsp;&gt;&gt;</a></div>
   </body>
</html>