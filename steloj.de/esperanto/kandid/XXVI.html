<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XXVI</title>
   </head>
   <body background="../bld/papero.jpg">
      <div class="header"><span class="header_left"><a href="XXV.html">&lt;&lt;&nbsp;Ĉapitro XXV</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XXVI</h3>
      <div class="epigraph">
         <p class="first_p">Pri vespermanĝo, kiun ĉeestis Kandid kaj Marten
            kun ses fremduloj, kaj kiaj ili estis.
         </p>
      </div>
      <p class="first_p">Iun vesperon, kiam Kandid, akompanate de
         Marten, estis altabliĝonta kun la fremduloj, kiuj
         loĝis en la sama gastejo, homo kun fulgokolora
         vizaĝo proksimiĝis al li de malantaŭe, kaj kaptinte
         lin ĉe la brako, diris al li:
      </p>
      <p class="p">― Estu preta por foriri kun ni, vi ne preterlasu la okazon.</p>
      <p class="p">Li sin turnas kaj ekvidas Kakambo. Nur la
         ekvido de Kunegond povus lin pli mirigi. Li estis
         freneziĝonta pro ĝojo. Li ĉirkaŭbrakas sian karan
         amikon.
      </p>
      <p class="p">― Kunegond estas ĉi tie, sendube? Kie ŝi estas?
         Konduku min al ŝi, ke mi mortu pro ĝojo kun ŝi.
      </p>
      <p class="p">― Kunegond ne estas ĉi tie, diris Kakambo,
         ŝi estas en Konstantinopolo.
      </p>
      <p class="p">― Ha, ĉielo! en Konstantinopolo! sed eĉ se
         ŝi estus en Ĉinio, tien mi flugus, ni foriru.
      </p>
      <p class="p">― Ni forveturos post la vespermanĝo, denove
         daŭrigis Kakambo; mi ne povas diri plu al vi; mi
         estas sklavo, mia mastro atendas min; mi devas
         iri por lin servi ĉetable: ne diru vorton;
         vespermanĝu kaj tenu vin preta.
      </p>
      <p class="p">Ŝanceliĝante inter ĝojo kaj doloro, ravite esti
         revidinta sian fidelan agenton, mirigite vidi lin
         sklavo, tute okupite de la penso retrovi sian amatinon, 
         kun maltrankvila koro, kun konfuzita spirito,
         Kandid altabliĝis kun Marten, kiu malvarmsange
         vidis ĉiujn tiujn aventurojn, kaj kun ses fremduloj,
         kiuj estis venintaj en Venezion por pasigi la karnavalon.
      </p>
      <p class="p">Kakambo, kiu donis por trinki al unu el tiuj
         fremduloj, proksimiĝis al la orelo de sia mastro, ĉe
         la finiĝo de l' manĝado, kaj diris al li: «Via Reĝa
         Moŝto foriros kiam al ĝi plaĉos, la ŝipo estas preta.»
         Eldirinte tiujn vortojn, li foriris. La kunmanĝantoj
         mirigite rigardis unuj la aliajn, ne dirante eĉ unu
         solan vorton, kiam alia servisto proksimiĝante al
         sia mastro, diris al li: «Reĝa Moŝto, la portseĝo
         de via Majesto estas en Padova kaj la barko estas
         preta.» La mastro faris signon kaj la servisto
         foriris. Ĉiuj kunmanĝantoj denove rigardis unuj la
         aliajn, kaj la komuna surprizo duobliĝis. Iu tria
         servisto, proksimiĝante al tria fremdulo, diris al li:
         «Reĝa Moŝto, kredu min, Via Majesto ne devas
         resti ĉi tie pli longe: mi ekpreparos ĉion»; kaj li
         tuj malaperis.
      </p>
      <p class="p">Kandid kaj Marten tiam ne plu dubis, ke tio
         estis karnavala maskiĝado. Kvara servisto diris al
         kvara mastro: «Via Majesto forveturos, kiam al ĝi
         plaĉos», kaj li eliris, kiel la aliaj. La kvina servisto 
         diris la samon al la kvina mastro. Sed la sesa
         servisto malsame parolis al la sesa fremdulo, kiu
         estis apud Kandid; li diris al li: «Nu, via Reĝa
         Moŝto, oni ne plu volas krediti al Via Majesto, nek
         al mi ankaŭ, kaj ni riskas esti enkarcerigataj ĉi
         tiun nokton, vi kaj mi; mi iras por zorgi pri miaj
         aferoj: adiaŭ.»
      </p>
      <p class="p">Kiam ĉiuj servistoj estis malaperintaj, la ses
         fremduloj, Kandid kaj Marten restis profunde
         silentaj. Fine Kandid ekparolis: «Sinjoroj, li diris,
         jen estas stranga ŝerco. Kial vi ĉiuj estas reĝoj?
         Koncerne min, mi konfesas, ke nek mi, nek Marten
         estas tiaj.»
      </p>
      <p class="p">La mastro de Kakambo seriozmiene ekparolis,
         kaj diris itallingve: «Mi tute ne ŝercas, mi nomiĝas 
         Aĥmet la III (<a id="fn_XXVI_1" href="XXVI.html#XXVI_1"><sup>↓1</sup></a>). Dum pluraj jaroj mi estis
         grandsultano; mi detronigis mian fraton; mia nevo
         detronigis min; oni fortranĉis la kolon al miaj
         veziroj; mi finpasigas mian vivon en la malnova
         palaco; mia nevo, la granda sultano Mahmud,
         kelkfoje permesas al mi vojaĝi pro mia sano, kaj
         mi venis al Venezio por pasigi la karnavalon.»
      </p>
      <p class="p">Junulo, kiu estis apud Aĥmet, parolis post li,
         kaj diris: «Mi nomiĝas Ivan 
         (<a id="fn_XXVI_2" href="XXVI.html#XXVI_2"><sup>↓2</sup></a>); mi estis imperiestro 
         de ĉiuj Rusioj; mi estis detronigata dum mi
         kuŝis ankoraŭ en la lulilo; mia patro kaj mia
         patrino (<a id="fn_XXVI_3" href="XXVI.html#XXVI_3"><sup>↓3</sup></a>) estis malliberigitaj; oni edukis min en
         malliberejo; mi kelkfoje havas la permeson vojaĝi
         akompanate de gardantoj, kaj mi venis al Venezio
         por pasigi la karnavalon.»
      </p>
      <p class="p">La tria diris: «Mi estas Karl-Edvard 
         (<a id="fn_XXVI_4" href="XXVI.html#XXVI_4"><sup>↓4</sup></a>), reĝo
         de Anglio; mia patro translasis al mi siajn rajtojn
         je la reĝlando; mi batalis por defendi ilin; oni
         elŝiris la koron al ok cent el miaj amikoj kaj per
         ĝi oni batis iliajn vangojn. Mi estis metata en
         malliberejon; mi iras al Romo fari viziton al la
         reĝo mia patro, kiu estas kiel mi kaj mia avo
         detronigita, kaj mi venis al Venezio por pasigi la
         karnavalon.»
      </p>
      <p class="p">La kvara tiam ekparolis kaj diris: «Mi estas
         reĝo de la Polakoj (<a id="fn_XXVI_5" href="XXVI.html#XXVI_5"><sup>↓5</sup></a>); 
         la sorto de l' milito senigis
         min je miaj heredaj Ŝtatoj 
         (<a id="fn_XXVI_6" href="XXVI.html#XXVI_6"><sup>↓6</sup></a>); mia patro spertis la
         samajn malfeliĉojn; mi rezigne obeas la Providencon 
         kiel la sultano Aĥmet, la imperiestro Ivan
         kaj la reĝo Karl-Edvard, al kiu Dio donu longan
         vivon; kaj mi venis al Venezio por pasigi la karnavalon.»
      </p>
      <p class="p">
         La kvina diris: «Mi ankaŭ estas reĝo de la
         Polakoj; dufoje mi perdis mian reĝlandon 
         (<a id="fn_XXVI_7" href="XXVI.html#XXVI_7"><sup>↓7</sup></a>); sed
         la Providenco donis al mi alian Ŝtaton, en kiu mi
         faris pli da bono ol ĉiuj reĝoj de Sarmatio kune
         faris ĉe la bordoj de Vistulo; mi ankaŭ rezigne
         obeas al la Providenco, kaj mi venis en Venezion
         por pasigi la karnavalon.»
      </p>
      <p class="p">Restis al la sesa monarko paroli: «Sinjoroj,
         li diris, mi ne estas tiom granda sinjorego kiel vi,
         tamen mi ankaŭ estis reĝo. Mi estas Teodor (
         (<a id="fn_XXVI_8" href="XXVI.html#XXVI_8"><sup>↓8</sup></a>)
         oni elektis min reĝo de Korsiko; oni nomis min
         <em>Via Majesto</em>, kaj nun oni apenaŭ nomas min
         <em>Sinjoro</em>. Mi fabrikigis monerojn, kaj mi ne posedas 
         unu denaron; mi havis du ŝtatsekretariojn,
         kaj mi apenaŭ havas serviston; mi sidis sur trono,
         kaj dum longa tempo en Londono mi sidis sur
         pajlo. Mi tre timas, ke ĉi tie oni same traktos min,
         kvankam mi venis en Venezion por pasigi la karnavalon.»
      </p>
      <p class="p">La kvin aliaj reĝoj aŭskultis tiun paroladon kun
         nobla kompato. Ĉiu el ili donacis orajn monerojn
         al la reĝo Teodor, por ke li havigu al si vestojn
         kaj ĉemizojn; Kandid donacis al li diamanton je
         valoro de du mil ormoneroj. «Kiu do estas tiu
         simplulo, diris la kvin reĝoj, kiu estas en stato
         donaci centfoje pli ol ĉiu el ni, kaj kiu ĝin donacas?»
      </p>
      <p class="p">Ĉe la momento kiam oni detabliĝis, venis en
         la saman gastejon kvar princaj Moŝtoj, kiuj ankaŭ
         estis perdintaj siajn Ŝtatojn sekve de milito, kaj
         kiuj venis en Venezion por pasigi la reston de
         l' karnavalo; sed Kandid tute ne atentis la nove
         venintajn. Okupis lin nur la penso iri al Konstantinopolo 
         por trovi sian karan Kunegond.
      </p>
      <p class="p">
         ĈAPITRO XXVII
         
         Vojaĝo de Kandid al Konstantinopolo.
      </p>
      <p class="p">La fidela Kakambo estis jam sukcesinta atingi,
         ke la turka mastro, kiu estis rekondukonta la 
         sultanon Aĥmet al Konstantinopolo, akceptos Kandid
         kaj Marten en sian ŝipon. Ambaŭ iris tien, respektege 
         genufleksinte antaŭ Lia kompatinda sultana Moŝto. 
         Irante, Kandid diris al Marten:
      </p>
      <p class="p">― Jen estas tamen ses detronigitaj reĝoj, kun
         kiuj ni vespermanĝis! kaj eĉ inter tiuj ses reĝoj
         estas unu, al kiu mi almozis. Eble estas multaj aliaj
         princoj pli malfeliĉaj. Koncerne min, mi perdis nur
         cent ŝafojn, kaj mi flugas en la brakojn de Kunegond. 
         Mia kara Marten, unu fojon pli, Panglos
         estis prava, ĉio statas bone.
      </p>
      <p class="p">― Tion mi deziras, diris Marten.</p>
      <p class="p">― Sed, diris Kandid, jen estas tre nekredebla
         aventuro, kiun ni havis en Venezio. Neniam oni
         vidis nek aŭdis, ke ses detronigitaj reĝoj kune
         vespermanĝis en gastejo.
      </p>
      <p class="p">― Tio ne estas pli eksterordinara ol la plejparto
         el la aferoj, kiuj okazis al ni. Estas tre ordinare,
         ke reĝoj estas detronigataj; kaj rilate al la honoro,
         kiun ni havis vespermanĝante kun ili, tio estas
         bagatelo neniel inda je nia atento.
      </p>
      <p class="p">Apenaŭ Kandid estis sur la ŝipo, ke li saltis
         sur la kolon de sia eks-servisto, de sia amiko Kakambo.
      </p>
      <p class="p">― Nu! li diris, kion faras Kunegond? Ĉu ŝi
         estas ĉiam eksterordinare bela? Ĉu ŝi min amas
         ankoraŭ? Kiel ŝi fartas? Ci sendube aĉetis por ŝi
         palacon en Konstantinopolo?
      </p>
      <p class="p">― Mia kara mastro, respondis Kakambo, Kunegond 
         purigas pelvetojn ĉe la bordoj de la Propontid 
         (<a id="fn_XXVI_9" href="XXVI.html#XXVI_9"><sup>↓9</sup></a>), 
         ĉe princo, kiu havas tre malmulte da pelvetoj; 
         ŝi estas sklavo en la domo de eksa suvereno,
         nomita Ragocki (<a id="fn_XXVI_10" href="XXVI.html#XXVI_10"><sup>↓10</sup></a>), al 
         kiu la Granda Turko donas
         tri ormonerojn potage en la azilo; sed pli bedaŭrinde 
         estas, ke ŝi perdis sian belon kaj fariĝis
         terure malbela.
      </p>
      <p class="p">― Ha! ĉu bela, ĉu malbela, diris Kandid, mi
         estas honesta homo, kaj mia devo estas ŝin ami
         ĉiam. Sed kiel estas eble, ke ŝi povis fali en tian
         mizeregan staton malgraŭ la kvin aŭ ses milionoj,
         kiujn ci kunportis?
      </p>
      <p class="p">― Nu, diris Kakambo, ĉu do mi ne devis doni
         du milionojn al la sinjoro Fernando d'Ibara, kaj
         Figuerora, kaj Maskarenes, kaj Lampurdos, kaj
         Suza, guberniestro de Bonaero, por ricevi la permeson 
         repreni F-inon Kunegond? Kaj ĉu do pirato
         brave ne forrabis de ni ĉion ceteran? Ĉu do tiu
         pirato ne veturigis nin al la promontoro Matapan,
         al Milo, al Nikario, al Samos, al Petra, al la Dardaneloj, 
         al Marmora, al Skutari? Kunegond kaj la
         maljunulino servas ĉe tiu princo, pri kiu mi parolis
         al vi, kaj mi, mi estas sklavo de la detronigita
         sultano.
      </p>
      <p class="p">― Kiom da malfeliĉoj kunigitaj unu kun la
         aliaj! diris Kandid. Sed, ĉio konsiderite, mi havas
         ankoraŭ kelkajn diamantojn; mi facile liberigos
         Kunegond. Estas tre domaĝe, ke ŝi fariĝis malbela.
      </p>
      <p class="p">Poste, sin turnante al Marten:</p>
      <p class="p">― Laŭ via opinio, kiu estas pli kompatinda, ĉu
         la imperiestro Aĥmet, ĉu la imperiestro Ivan, ĉu la
         reĝo Karl-Edvard, ĉu mi?
      </p>
      <p class="p">― Mi ne scias, diris Marten; estus necese, ke
         mi estu en viaj koroj por scii tion.
      </p>
      <p class="p">― Ha! diris Kandid, se Panglos ĉeestus, li
         scius tion kaj dirus al ni.
      </p>
      <p class="p">― Mi ne scias per kiaj pesiloj via Panglos povus
         pesi la malfeliĉojn de la homoj kaj taksi iliajn
         dolorojn. Mi tamen konjektas, ke sur la tero ekzistas
         milionoj da homoj, kiuj estas centfoje pli kompatindaj 
         ol la reĝo Karl-Edvard, la imperiestro Ivan
         kaj la sultano Aĥmet.
      </p>
      <p class="p">― Tio povas esti, diris Kandid.</p>
      <p class="p">Post malmulte da tagoj oni venis en la kanalon 
         de la Nigra Maro. Kandid unue reaĉetis
         Kakambo tre kare, kaj ne perdante tempon, li kaj
         liaj akompanantoj sin ĵetis en galeron por iri al la
         bordo de Propontid serĉi Kunegond, kia ajn povus
         esti ŝia malbelo.
      </p>
      <p class="p">
         Inter la punlaborularo troviĝis du punuloj, kiuj
         tre malbone remadis kaj al kiuj la malgrandaziana
         mastro donis kelke da batoj per bovtendeno sur la
         nudajn ŝultrojn; Kandid, laŭ natura movo, pli atente
         rigardis ilin ol la aliajn punlaborulojn kaj kompateme 
         proksimiĝis al ili. Kelke da kriplaj trajtoj de
         ilaj vizaĝoj ŝajnis al li havi ian similon kun Panglos 
         kaj kun tiu malfeliĉa jezuito, tiu barono, tiu
         frato de Kunegond. «En vero, li diris al Kakambo,
         se mi ne vidus pendigi majstron Panglos, kaj se
         mi ne havus la malfeliĉon mortigi la baronon, mi
         kredus, ke estas ili, kiuj remadas sur ĉi tiu galero.»
      </p>
      <p class="p">Aŭdante la nomojn barono kaj Panglos, la du
         punlaboruloj ekkriis, haltis sur sia benko kaj lasis
         fali siajn remilojn. La malgrandaziana mastro alkuris 
         sur ilin, kaj la batoj per bovtendeno duobliĝis.
      </p>
      <p class="p">― Haltu! haltu! sinjoro, ekkriis Kandid; mi
         donos al vi tiom da mono, kiom vi postulos.
      </p>
      <p class="p">― Kio! ĝi estas Kandid! diris unu el la punuloj.</p>
      <p class="p">― Kio! ĝi estas Kandid! diris la alia.</p>
      <p class="p">― Ĉu tio estas sonĝo? diris Kandid; ĉu mi
         maldormas? Ĉu mi estas en ĉi tiu galero? Ĉu tio
         estas la barono, kiun mi mortigis? Ĉu tio estas
         majstro Panglos, kiun mi vidis pendigata?
      </p>
      <p class="p">― Tio estas ni mem, tio estas ni mem, ili
         respondis.
      </p>
      <p class="p">― Kio! tio estas tiu granda filozofo? diris
         Marten.
      </p>
      <p class="p">― He! sinjoro malgrandaziana mastro, diris
         Kandid, kiom da mono vi postulas por reaĉeti
         sinjoron De Thunder-ten-tronckh, unu el la unuarangaj 
         baronoj de la Imperio, kaj sinjoron Panglos, la plej profundpensan metafizikiston
         el Germanio?
      </p>
      <p class="p">― Hunda kristano, respondis la malgrandaziana
         mastro, ĉar ĉi tiuj du hundaj kristanaj punlaboruloj
         estas baronoj kaj metafizikistoj, kio sendube estas
         altranga ofico en ilia lando, ci pagos por ili kvindek 
         mil ormonerojn.
      </p>
      <p class="p">― Vi ricevos ilin, sinjoro: veturigu min fulmorapide 
         al Konstantinopolo, kaj vi tuj estos pripagata. 
         Sed, pli trafe; konduku min al F-ino Kunegond.
      </p>
      <p class="p">La malgrandaziana mastro, ĉe la unua propono
         de Kandid, jam turnis la antaŭkilon al la urbo,
         kaj li remigis tiel rapide, ke la galero kvazaŭ flugis
         kiel birdo en aero.
      </p>
      <p class="p">Kandid centfoje ĉirkaŭbrakis la baronon kaj
         Panglos.
      </p>
      <p class="p">― Kiel povas esti, ke mi ne mortigis vin, mia
         kara barono? kaj, mia kara Panglos, kiel vi vivas
         post kiam oni pendigis vin? kaj kial ambaŭ vi
         estas punlaboruloj sur galero en Turkio
      </p>
      <p class="p">― Ĉu estas tute vere, ke mia kara fratino estas
         en ĉi tiu lando? diris la barono.
      </p>
      <p class="p">― Jes, respondis Kakambo.</p>
      <p class="p">― Mi do revidas mian karan Kandid! ekkriis
         Panglos.
      </p>
      <p class="p">Kandid prezentis al ili Marten kaj Kakambo.
         Ĉiuj ĉirkaŭbrakis unuj la aliajn, ili ĉiuj parolis
         samtempe. La galero flugis, jam ili estis en la
         haveno. Oni venigis judon, al kiu Kandid vendis
         por kvindek mil ormoneroj diamanton, kiu valoris
         centmil, kaj kiu ĵuris laŭ Abrahamo, ke li ne povis
         pagi pli kare. Kandid tuj pagis la reaĉeton de la
         barono kaj de Panglos. Ĉi tiu sin ĵetis al la piedoj
         de sia liberiganto kaj superverŝis ilin per larmoj;
         la alia dankis al li per kapsigno kaj promesis
         redoni ĉi tiun monon al li ĉe la unua okazo.
      </p>
      <p class="p">― Sed ĉu estas eble, ke mia fratino estas en
         Turkio? li diris.
      </p>
      <p class="p">― Nenio estas pli ebla, rediris Kakambo, ĉar ŝi
         frotpurigas la teleraron ĉe iu princo de Transilvanio.
      </p>
      <p class="p">Oni tuj venigis du judojn; Kandid vendis ankoraŭ diamantojn; 
         kaj ili denove veturis per alia
         galero por iri liberigi Kunegond.
      </p>
      <hr>
      <div class="footnotes">
         <p id="XXVI_1">(<a href="XXVI.html#fn_XXVI_1"><sup>↑1</sup></a>) Aĥmet 
            la III, turka imperiestro, fakte reĝis de 1703
            ĝis 1730.
         </p>
         <p id="XXVI_2">(<a href="XXVI.html#fn_XXVI_2"><sup>↑2</sup></a>)  Ivan la VI, 
            naskiĝis en 1740, surtroniĝis la saman
            jaron kaj estis detronigata de Elizabet Petrovna, filino de
            Petro la Granda, kaj murdata en 1764.
         </p>
         <p id="XXVI_3">(<a href="XXVI.html#fn_XXVI_3"><sup>↑3</sup></a>) Ivan 
            estis filo de princo Antonio de Braŭnŝvajg 
            (germane: von Braunschweig) — Volfenbütl-Bevern 
            (germane: Wolfenbüttel-Bewern) kaj de 
            Elizabet-Katerine-Kristine de
            Meklenburg-Ŝverin (germane: Elisabeth-Katherine-Christine
            von Mecklenburg-Schwerin).
         </p>
         <p id="XXVI_4">(<a href="XXVI.html#fn_XXVI_4"><sup>↑4</sup></a>) Karl-Edvard, nomita la <em>Pretendanto</em>, naskiĝis en
            Romo, dum la jaro 1720, kaj mortis en Firenze dum la jaro
            1788. Li estis filo de Jakobo Stjuat (angle: James Stuart)
            kaj nepo de Jakobo la II, li vane provis rekonkiri sian reĝolandon,
            kaj forpelite el Francio de Ludoviko la XV, li iris
            en Italion, kie li vivis sub la nomo <em>Grafo de Albanti</em>.
         </p>
         <p id="XXVI_5">(<a href="XXVI.html#fn_XXVI_5"><sup>↑5</sup></a>)  Poloj.
         </p>
         <p id="XXVI_6">(<a href="XXVI.html#fn_XXVI_6"><sup>↑6</sup></a>)  Aŭgusto la III, elektrajtulo de Saksio kaj reĝo de
            Polio, naskiĝis en 1763. Li estis senigita je Saksio de 
            Frederiko la II, dum la Sepjara milito. 
            ― <i>Trad.</i></p>
         <p id="XXVI_7">(<a href="XXVI.html#fn_XXVI_7"><sup>↑7</sup></a>)  Stanislas Leczinski, bopatro de Ludoviko la XV, naskiĝis 
            en Lemberg dum la jaro 1677 kaj mortis en Lunevil
            (Francio) dum la jaro 1766. Pro la Viena Kontrakto (1735),
            farita inter Francio kaj la Imperio, li rezignis je Polio, 
            gardante tamen la titolon de reĝo, kaj ricevis de la Aŭstria 
            dinastio dumvivan suverenecon super la dukejoj de Bar kaj de
            Lotaringio, kiuj, post lia morto, devis transiri al Francio.
         </p>
         <p id="XXVI_8">(<a href="XXVI.html#fn_XXVI_8"><sup>↑8</sup></a>)  Teodor, barono de Neŭhof, naskiĝis en Mes (france:
            Metz) ĉirkaŭ la jaro 1690; li sin proklamigis reĝo de Korsiko
            en 1736 kun la nomo Teodor la I. Li mortis en Londono, en
            granda mizero, ĉe la fino de 1756. 
            ― <i>Trad.</i></p>
         <p id="XXVI_9">(<a href="XXVI.html#fn_XXVI_9"><sup>↑9</sup></a>) Marmara Maro.
         </p>
         <p id="XXVI_10">(<a href="XXVI.html#fn_XXVI_10"><sup>↑10</sup></a>) Francisko-Leopoldo 
            Ragocki, naskiĝis en 1676, mortis
            en 1735; li estis proklamata princo de Transilvanio en 1707.
            Li estis venkata kaj detronigata kaj rifuĝis unue en Polion,
            el tie li transiris en Francion, poste en Turkion. 
            ― <i>Trad.</i></p>
      </div>
      <div class="footer"><a href="XXVIII.html">Ĉapitro XXVIII&nbsp;&gt;&gt;</a></div>
   </body>
</html>