<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XXII</title>
   </head>
   <body background="../bld/papero.jpg">
      <div class="header"><span class="header_left"><a href="XXI.html">&lt;&lt;&nbsp;Ĉapitro XXI</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XXII</h3>
      <div class="epigraph">
         <p class="first_p">Kio okazis en Francio al Kandid kaj al Marten.</p>
      </div>
      <p class="first_p">Kandid haltis en Bordo nur dum la tempo necesa
         por vendi kelke da ŝtonoj el Eldorado kaj por prizorgi 
         veturilon kun du sidlokoj: tial ke li nepre
         bezonis sian filozofon Marten; li estis nur tre
         ĉagrena pro tio, ke li estis devigata disiĝi de sia
         ŝafo, kiun li fordonis al la Borda Akademio de la 
         sciencoj, kiu proponis kiel temon por la nunjara
         premio klarigi, kial la lano de tiu ŝafo estis ruĝa.
         Kaj la premio estis aljuĝata al scienculo el la Nordo,
         kiu pruvis per A plus B, minus C, dividita per Z,
         ke la ŝafo devis esti ruĝa, kaj morti pro variolo.
      </p>
      <p class="p">Tamen ĉiuj vojaĝantoj, kiujn Kandid renkontis
         survoje en la drinkejoj, diris al li: «Ni iras al
         Parizo». Tia ĝenerala fervoro donis al li fine la
         deziron vidi tiun ĉefurbon; tio ne postulis grandan
         fortiriĝon de la vojo al Venezio.
      </p>
      <p class="p">Li eniris laŭ la antaŭurbo Sankta-Marso, kaj
         kredis esti en la plej malbela vilaĝo el Vestfalio.
      </p>
      <p class="p">Apenaŭ Kandid estis en sia gastejo, kiam li
         estis atakata de malgrava malsano. kaŭzita de siaj
         laciĝoj. Tial ke li havis ĉe la fingro eksterordinare
         grandan diamanton, kaj ke oni estis ekvidinta en
         lia pakaĵaro kesteton mirige pezan, li tuj havis
         apud si du kuracistojn, kiujn li ne venigis, kelkajn
         intimajn amikojn, kiuj ne forlasis lin, kaj du bigotinojn, 
         kiuj varmigis liajn tizanojn. Marten diris:
         «Mi memoras, ke mi ankaŭ estis malsana en
         Parizo dum mia unua vojaĝo; mi estis tre malriĉa:
         tial forestis amikoj, bigotinoj, kuracistoj, kaj mi
         resaniĝis.»
      </p>
      <p class="p">Tamen, dank' al multaj kuraciloj kaj sangelverŝoj, 
         la malsano de Kandid pligraviĝis. Pastro el
         la kvartalo venis milde por peti sennoman bileton,
         pagotan en la transmondo; Kandid ne konsentis.
         La bigotinoj asertis, ke tio estas nova modo 
         (<a id="fn_XXII_1" href="XXII.html#XXII_1"><sup>↓1</sup></a>).
         Kandid respondis, ke li ne estas laŭmoda homo.
         Marten volis ĵeti la pastron trans la fenestrojn; la
         ekleziulo kolere deklaris, ke oni ne entombigos
         Kandid; Marten same kolere rebatis, ke li entombigos 
         la ekleziulon, se li daŭrigos sin trudi.
         La disputo akriĝis; Marten kaptis lin ĉe la ŝultroj
         kaj malmilde lin forpelis; kio kaŭzis grandan skandalon, 
         pri kiu oni protokolis.
      </p>
      <p class="p">Kandid resaniĝis; kaj dum lia resaniĝado li
         havis aron da tre bone edukitaj homoj por vespermanĝi 
         ĉe li. Oni vetludis grandajn sumojn. Kandid
         estis tre mirigita, ke neniam la asoj trafis lin, kaj
         Marten tute ne miris.
      </p>
      <p class="p">Inter tiuj, kiuj honoris lin per sia ĉeesto, estis
         malaltkreska abato el Perigordio 
         (<a id="fn_XXII_2" href="XXII.html#XXII_2"><sup>↓2</sup></a>), unu el tiuj
         diligentaj personoj, ĉiam rapidagaj, servemaj, senhontaj, 
         karesemaj, konsentemaj, kiuj ŝtelatendas la
         fremdulojn ĉe ilia trapaso, rakontas al ili la skandalan 
         aferon de la urbo, kaj proponas al ili ĝuaĵojn
         por ĉiu prezo. Ĉi tiu kondukis unue Kandid kaj
         Marten al teatro. Tie oni ludis novan tragedion.
         Okazis, ke Kandid sidis apud kelkaj sprituloj. Tio
         ne malhelpis lin plori ĉe kelkaj scenoj perfekte
         ludataj. Unu el la rezonemuloj, kiu apudsidis,
         diris al li dum interakto:
      </p>
      <p class="p">― Vi tute malprave ploras: tiu aktorino estas
         tre maltaŭga; la aktoro, kiu ludas kun ŝi, estas eĉ
         pli mallerta; la teatraĵo estas eĉ pli malbona ol la
         aktoroj; la aŭtoro ne scias eĉ araban vorton, kaj
         tamen la sceno okazas en Arabio; kaj, plie, ĝi
         estas homo, kiu ne kredas je la kunnaskitaj ideoj:
         mi kunportos al vi morgaŭ dudek broŝurojn, kiuj
         mallaŭdas lin.
      </p>
      <p class="p">― Sinjoro, kiom da teatraĵoj vi havas en Francio?
         diris Kandid al la abato, kiu respondis:
      </p>
      <p class="p">― Kvin aŭ ses mil.</p>
      <p class="p">― Estas multe, diris Kandid; kiom da ili estas
         bonaj?
      </p>
      <p class="p">― Dek kvin aŭ dek ses, respondis la alia.</p>
      <p class="p">― Estas multe, diris Marten.</p>
      <p class="p">Al Kandid tre plaĉis aktorino, kiu ludis la rolon
         de la reĝino Elizabeto en iu sufiĉe banala tragedio,
         kiun oni ludas kelkfoje. «Tiu aktorino, li diris al
         Marten, tre plaĉas al mi; ŝi havas ian trajtosimilecon 
         kun F-ino Kunegond: mi estus tre kontenta
         saluti ŝin.» La perigorda abato sin proponis por
         enkonduki lin en ŝian hejmon. Kandid, edukita en
         Germanio, demandis, kia estas la etiketo, kaj kiel
         en Francio oni traktas la reĝinojn de Anglio.
      </p>
      <p class="p">― Oni devas distingi, diris la abato; en provinco, 
         oni kondukas ilin 
         (<a id="fn_XXII_3" href="XXII.html#XXII_3"><sup>↓3</sup></a>) en drinkejon; en Parizo,
         oni respektas ilin, kiam ili estas belaj, kaj oni
         ĵetas ilin en rubejon, kiam ili mortis.
      </p>
      <p class="p">― Reĝinojn en rubejon! diris Kandid.</p>
      <p class="p">― Jes, certe, diris Marten; sinjoro abato pravas:
         mi estis en Parizo, kiam F-ino Monim 
         (<a id="fn_XXII_4" href="XXII.html#XXII_4"><sup>↓4</sup></a>) pasis,
         kiel oni diras, el ĉi tiu vivo en la alian; oni rifuzis
         al ŝi tion, kion ĉi tiuj homoj nomas la <em>honorojn
            de la entombigo</em>, t. e. putri kun ĉiuj malriĉuloj el
         la kvartalo en malbela tombejo; ŝi estis entombigata 
         tute sola el sia bando ĉe la angulo de la strato
         de Burgonj; kio certe tre ĉagrenis ŝin, ĉar ŝi pensis
         tre noble.
      </p>
      <p class="p">― Tio estas tre malĝentila, diris Kandid.</p>
      <p class="p">― Kion vi volas, diris Marten; tiaj naskiĝis ĉi
         tiuj homoj. Kaj malgraŭ ĉiuj iliaj kontraŭdiroj,
         ĉiuj eblaj neakordeblecoj, vi tamen vidos ilin en
         la registaro, en la tribunaloj, en la preĝejoj, en la
         teatroj de ĉi tiu stranga nacio.
      </p>
      <p class="p">― Ĉu vere oni ankoraŭ ridas en Parizo? diris
         Kandid.
      </p>
      <p class="p">― Jes, diris la abato, sed furiozante: ĉar ridegante 
         oni plendas pri ĉio kun eksplodoj de rido; eĉ
         ridante oni agas plej abomeninde.
      </p>
      <p class="p">― Kiu estas, diris Kandid, tiu porkego 
         (<a id="fn_XXII_5" href="XXII.html#XXII_5"><sup>↓5</sup></a>), kiu
         diris al mi tiom da malbono pri la teatraĵo, ĉe
         kies ludado mi tiom ploris kaj pri la aktoroj, kiuj
         tiom amuzis min?
      </p>
      <p class="p">― Ĝi estas ia malica mizerulo, respondis la
         abato, kiu laborakiras vivrimedojn, mallaŭdante
         ĉiujn teatraĵojn kaj ĉiujn librojn; li malamas iun
         ajn, kiu sukcesas, kiel la eŭnukoj malamas la
         ĝuantojn: li estas unu el tiuj serpentoj de la literaturo, 
         kiu sin nutras per koto kaj veneno; li estas
         iu gazetistaĉo.
      </p>
      <p class="p">― Kion vi nomas gazetistaĉo? diris Kandid.</p>
      <p class="p">― Ĝi estas, diris la abato, verkanto de malicaj,
         senvaloraj artikoloj, iu F...
      </p>
      <p class="p">Tiel rezonadis Kandid, Marten kaj la Perigordo
         sur la ŝtuparo, vidante preterpasi la homojn ĉe la
         foriro el la teatro. «Kvankam mi sopiregas revidi
         F-inon Kunegond, diris Kandid, mi deziras tamen
         vespermanĝi kun F-ino Kleron, ĉar ŝi ŝajnis al mi
         admirinda.»
      </p>
      <p class="p">La abato ne estis el la speco de homoj, kiujn
         akceptus F-ino Kleron, kiu rilatis nur kun ŝatindularo. 
         «Ŝi ne estas libera ĉi tiun vesperon, li
         diris; sed mi havos la honoron konduki vin al
         nobelino, ĉe kiu vi konatiĝos kun la pariza bonedukitaro, 
         kiel se vi estus en la urbo jam de kvar
         jaroj.»
      </p>
      <p class="p">Kandid, kiu estis laŭnature scivolema, lasas sin
         konduki en la domon de la sinjorino, en la fundon
         de la antaŭurbo Sankta Honorio; tie oni estis
         okupata per ia kartludo, nomita faraono: ĉiu el
         la dek-du ludantoj tenis en manoj malgrandan
         kajeron el kartoj, kornhavan registron por siaj
         malbonŝancoj. Regis profunda silento, palo kuŝis
         sur la frunto de la ludantoj, maltrankvilo sur tiu
         de la bankiero, kaj la mastrino, sidante ĉe la flanko
         de tiu senkompata bankiero, observis kvazaŭ per
         linkaj okuloj ĉiujn paroliojn, ĉiujn sepojn kaj
         la vadekampon (<a id="fn_XXII_6" href="XXII.html#XXII_6"><sup>↓6</sup></a>),
         pro kiuj ĉiu ludanto angulfaldis
         siajn kartojn; ŝi zorgis pri la ludado kun severa
         sed ĝentila atento, kaj ne ekkoleris, pro timo perdi
         siajn klientojn: la sinjorino nomigis sin markizino
         de Parolinjak. Ŝia filino, dek-kvinjara, estis unu
         el la ludantoj kaj avertis per palpebrumo pri la
         friponaĵoj de tiuj kompatinduloj, kiuj provis artifike
         kompensi la malbonŝancon (<a id="fn_XXII_7" href="XXII.html#XXII_7"><sup>↓7</sup></a>). La perigorda abato,
         Kandid kaj Marten eniris; neniu ekstaris, nek salutis, 
         nek atentis ilin; ĉiuj estis profunde okupataj
         per siaj kartoj. «Lia baronina moŝto Thunder-ten-tronckh 
         estis pli ĝentila», diris Kandid.
      </p>
      <p class="p">Tamen la abato proksimiĝis al la orelo de la
         markizino, kiu duone ekstaris, honoris Kandid per
         favora rideto, kaj Marten per tute nobla mieno;
         ŝi donigis seĝon kaj kartaron al Kandid, kiu perdis
         kvindek mil frankojn en du ludoj: poste oni tre
         gaje noktomanĝis, kaj ĉiuj miris, ke Kandid ne
         estas ekscitata pro sia malgajno; la lakeoj diris
         inter si en sia lakea lingvaĵo: «Sendube estas ia
         riĉegulo angla».
      </p>
      <p class="p">La noktomanĝo estis sama kiel plejparte el la
         noktmanĝoj en Parizo: unue silento, due ia bruo
         el nedistingeblaj paroloj, poste ŝercoj, kies plejparto
         estas senspritegaj, falsaj novaĵoj kaj multe da malicaj
         diroj; oni eĉ parolis pri novaj libroj:
      </p>
      <p class="p">― Ĉu vi vidis, diris la perigorda abato, la
         romanon de sinjoraĉo Goŝa (<a id="fn_XXII_8" href="XXII.html#XXII_8"><sup>↓8</sup></a>), doktoro pri teologio?
      </p>
      <p class="p">― Jes, respondis unu el la kunmanĝantoj,
         mi ne povis finlegi ĝin. Ni havas amason da
         impertinentaj verkoj, sed ĉiuj kune ne entenas
         da impertinento, kiom tiu de Goŝa, doktoro
         pri teologio; mi estas tiom sata je tiu grandega amaso
         da malŝatindaj libroj, kiuj superŝutas min, ke mi
         preferas faraonludi.
      </p>
      <p class="p">― Kaj kion vi opinias pri la <em>Miksaĵoj</em> de la
         ĉefdiakono T...? diris la abato.
      </p>
      <p class="p">― Ha! diris S-ino de Polinjak, kia teda mortemulo! 
         kiel strange li diras ĉion, kion jam ĉiuj
         scias! kiel peze li diskutas tion, kio eĉ ne indas
         esti iomete rimarkata! kiel sensprite li proprigas
         al si la spriton de aliaj! kiel li difektas tion, kion
         li plagiatas! kiel li naŭzas min! Sed li ne plu naŭzos
         min; sufiĉas esti leginta kelkajn paĝojn de la ĉefdiakono.
      </p>
      <p class="p">
         Kunsidis klera kaj bongusta homo, kiu favore
         subtenis tion, kion diris la markizino. Poste oni
         parolis pri tragedioj. La sinjorino demandis, kial
         estas tragedioj, kiujn oni ludas kelkfoje, kaj kiujn oni
         ne povas legi. La bongustulo tre bone klarigis kiel
         teatraĵo povas esti interesa kaj esti senvalora; per
         malmulte da vortoj li pruvis, ke ne sufiĉas starigi
         anu aŭ du el tiuj situacioj, kiujn oni trovas en ĉiuj
         romanoj, kaj kiuj ĉiam logas la rigardantojn, sed
         necesas esti originala, ne estante stranga, ofte
         noblega kaj ĉiam malafekta; koni la homan koron
         kaj ĝin elmontri; esti granda poeto kvankam neniu
         rolulo el la teatraĵo ŝajnas esti poeto; scipovi perfekte 
         sian lingvon, ĝin pure paroli, kun senĉesa
         harmonio, kaj tiele, ke la rimo ne difektu la sencon.
         Iu ajn, li aldonis, kiu ne aplikas ĉiujn tiujn regulojn
         povas verki unu aŭ du tragediojn, kiuj estos en
         teatro aplaŭdataj, sed neniam li okupos lokon inter
         la grandaj verkistoj; estas tre malmulte da bonaj
         tragedioj: unuj estas dialogaj idilioj bone verkitaj
         kaj rimitaj; la aliaj, politikaj rezonadoj, kiuj dormigas, 
         aŭ vanaj detaligoj, kiuj mallogas; la aliaj,
         revoj de malmodereguloj, krudstilaj, maldaŭrigataj
         paroloj, longaj alparoloj al la dioj, tial ke oni ne
         scias paroli al la homoj, eraraj maksimoj, emfazegaj 
         banaloj.
      </p>
      <p class="p">Kandid aŭskultis tiun parolon kun atento kaj
         akiris la konvinkon, ke la parolanto estas granda
         homo; kaj, ĉar la markizino estis zorginta, ke li
         havu sidlokon apud ŝi, li proksimiĝis al ŝia orelo,
         kaj ekkuraĝis demandi, kiu estas la homo tiel bone
         parolanta.
      </p>
      <p class="p">― Ĝi estas scienculo, diris la sinjorino, kiu ne
         ludas, kaj kiun la abato kelkfoje kondukas al mi
         por noktomanĝi: li estas tre sperta rilate tragediojn 
         kaj librojn, li verkis tragedion, kiun oni malaplaŭdis 
         kaj libron, kies sola ekzemplero vidita
         ekster la butiko de lia eldonisto estas tiu, kiun li
         dediĉis al mi.
      </p>
      <p class="p">― La granda homo! diris Kandid; ĝi estas
         alia Panglos.
      </p>
      <p class="p">Tiam, sin turnante al li. Kandid diris:</p>
      <p class="p">― Sinjoro, vi sendube pensas, ke ĉio statas
         kiel eble plej bone en la fizika mondo kaj en la
         morala, kaj ke nenio povas aliel esti?
      </p>
      <p class="p">― Mi, sinjoro, respondis la scienculo, mi havas
         tute alian opinion: mi trovas, ke ĉio iras tute
         malbone; ke neniu scias, kiu estas lia rango, nek
         kiu estas lia ofico, nek kion li faras, nek kion
         devas fari, kaj krom la noktomanĝo, kiu estas
         sufiĉe gaja kaj dum kiu regas sufiĉe da interkonsento, 
         la tuta cetera tempo pasas en impertinentaj
         disputoj: ĵansenistoj kontraŭ molinistojn, parlamentanoj
         kontraŭ eklezianojn, verkistoj kontraŭ
         verkistojn, korteganoj kontraŭ korteganojn, financistoj 
         kontraŭ la popolon, edzinoj kontraŭ edzojn
         parencoj kontraŭ parencojn; ĝi estas ĉiama batalo.
      </p>
      <p class="p">― Mi vidis pli da malbono, rebatis Kandid,
         sed saĝulo, kiu poste estis pendigata, instruis al
         mi, ke ĉio tio estas bonega: ĝi estas ombroj ĉe
         bela pentro.
      </p>
      <p class="p">― Via pendigito mokis la homojn, diris Marten;
         viaj ombroj estas teruraj makuloj.
      </p>
      <p class="p">― Estas la homoj, kiuj faras la makulojn kaj
         ili ne povas tion eviti.
      </p>
      <p class="p">― Pro tio ili do ne kulpas, diris Marten.</p>
      <p class="p">La plejparto el la ludantoj, kiuj komprenis nenion
         pri la temo; trinkadis; kaj Marten rezonis
         kun la scienculo, kaj Kandid rakontis parton el
         siaj aventuroj al la gastigantino.
      </p>
      <p class="p">Post la noktomanĝo, la markizino kondukis
         Kandid en sian ĉambreton kaj sidigis lin sur kanapon.
      </p>
      <p class="p">― Nu! ŝi diris, vi do ĉiam fortege amas F-inon
         Kunegond el Thunder-ten-tronckh?
      </p>
      <p class="p">― Jes, sinjorino, respondis Kandid.</p>
      <p class="p">La markizino aldiris kun amema rideto:</p>
      <p class="p">― Vi respondas al mi kiel junulo el Vestfalio;
         Franco dirus al mi: «Estas vere, ke mi amis
         F-inon Kunegond; sed, vidante vin, sinjorino, mi
         timas, ke ŝin mi ne plu amas.»
      </p>
      <p class="p">― Ho ve! diris Kandid, mi respondos laŭ via
         deziro.
      </p>
      <p class="p">― Via pasio por ŝi, diris la markizino, komencis
         per levo de ŝia poŝtuko; mi volas, ke vi levu mian
         ŝtrumpligilon.
      </p>
      <p class="p">― Per mia tuta koro, diris Kandid; kaj ĝin
         li levis.
      </p>
      <p class="p">― Sed mi volas, ke vi remetu ĝin al mi, diris
         la sinjorino; kaj Kandid ĝin remetis. Vidu, diris
         la sinjorino, vi estas fremdulo; kelkfoje mi atendigas 
         miajn amantojn el Parizo dum dek-kvin tagoj,
         sed mi kapitulacas antaŭ vi tuj ĉe la unua nokto,
         tial ke oni devas, laŭ la kutimoj de sia lando,
         honori junulon el Vestfalio.
      </p>
      <p class="p">La belulino, vidinte la grandegajn diamantojn
         sur la manoj de la juna fremdulo, laŭdis ilin kun
         tiom da sincero, ke el la fingroj de Kandid ili
         transiris al tiuj de la markizino.
      </p>
      <p class="p">Kandid, revenante kun sia perigorda abato,
         sentis kelkajn konsciencriproĉojn pro tio, ke li faris
         unu malfidelon al F-ino Kunegond; la sinjoro abato
         partoprenis lian ĉagrenon; li ja ricevis malmulte el
         la kvindek mil frankoj, kiujn lude perdis Kandid,
         kaj el la valoro de la du briliantoj duone donacitaj,
         duone trudakiritaj. Lia celo estis profiti, kiom eble,
         el la avantaĝoj, kiujn lia konatiĝo kun Kandid
         povas havigi al li. Li parolis al li multe pri Kunegond; 
         kaj Kandid diris al li, ke kiam li vidos
         Kunegond en Venezio, li petos al tiu belulino pardonon 
         pro sia malfidelo.
      </p>
      <p class="p">La Perigordo fariĝis pli kaj pli ĝentila kaj
         komplezema, kaj partoprenis kun delikata intereso
         en ĉio, kion diris Kandid, al ĉio, kion li faris, al
         ĉio, kion li intencis fari.
      </p>
      <p class="p">― Vi do havas rendevuon ĉe Venezio? li diris.</p>
      <p class="p">― Jes, sinjoro abato, diris Kandid; necesas
         nepre, ke mi iru retrovi F-inon Kunegond.
      </p>
      <p class="p">Tiam, instigite de la plezuro paroli pri tio, kion
         li amas, li rakontas, laŭ sia kutimo, parton el siaj
         aventuroj kun tiu fama Vestfalino.
      </p>
      <p class="p">― Mi kredas, diris la abato, ke F-ino Kunegond
         estas tre sprita, kaj ke ŝi skribas ĉarmajn leterojn.
      </p>
      <p class="p">― Da ili mi neniam ricevis, diris Kandid; ĉar
         imagu, ke pro amo al ŝi mi estis forpelita el la
         kastelo kaj ne povis skribi al ŝi; ke baldaŭ poste
         mi eksciis, ke ŝi mortis, ke poste mi retrovis ŝin,
         kaj denove perdis, kaj ke mi sendis al ŝi, je du
         mil kvincent mejloj for de ĉi tie, ekspresulon, kies
         respondon mi atendas.
      </p>
      <p class="p">La abato aŭskultis atente kaj ŝajnis iom revema.
         Li baldaŭ adiaŭis la du fremdulojn, post kiam li
         ameme ilin ĉirkaŭbrakis. La morgaŭon Kandid ricevis 
         ĉe sia vekiĝo leteron kun jena enhavo:
      </p>
      <p class="p"><em class="letter">Sinjoro tre kara amato mia, jam de ok tagoj 
            mi estas malsana en ĉi tiu urbo; mi ekscias, 
            ke vi tie estas. Mi flugus en viajn brakojn se
            mi povus moviĝi, Mi eksciis pri via trapaso
            tra Bordo; tie mi lasis la fidelan Kakambo kaj
            la maljunulinon, kiuj devas baldaŭ sekvi min.
            La guberniestro de Bonaero prenis ĉion, sed
            restas al mi via koro. Venu, via ĉeesto redonos
            al mi la vivon aŭ mortigos min pro plezuro.</em></p>
      <p class="p">Tiu ĉarma letero, tiu neesperita letero, treege
         ĝojigis Kandid; kaj la ekscio pri la malsano de
         lia kara Kunegond dolore premis lin. Instigite de
         tiuj du sentoj, li prenas sian oron kaj siajn diamantojn, 
         kaj kondukigas sin kun Marten al la
         hotelo, kie loĝis F-ino Kunegond. Li eniras tremante 
         pro emocio, lia koro batadas, lia voĉo plisingultas; 
         li volas ŝovi la kurtenojn de la lito, li
         volas alportigi lumon.
      </p>
      <p class="p">― Vi nepre ne faru tion, diras al li la servistino,
         la lumo mortigus ŝin; kaj subite ŝi refermas
         la kurtenon.
      </p>
      <p class="p">― Mia kara Kunegond, diris Kandid plorante,
         kiel vi fartas? se vi ne povas vidi min, almenaŭ
         parolu al mi.
      </p>
      <p class="p">― Ŝi ne povas paroli, diris la servistino.</p>
      <p class="p">La sinjorino tiam tiras el la lito grasetan manon,
         kiun longe Kandid priverŝas per larmoj kaj kiun
         li poste plenigas per diamantoj, lasante sakon plena
         de oro sur la brakseĝo.
      </p>
      <p class="p">Dum Kandid estas en emociega stato, alvenas
         policoficiro, sekvata de la perigorda abato kaj de
         kvar soldatoj.
      </p>
      <p class="p">― Ĉu do estas tiuj du suspektindaj fremduloj?
         li diris.
      </p>
      <p class="p">Li tuj ordonas, ke oni kaptu ilin kaj konduku
         en malliberejon.
      </p>
      <p class="p">― Ne tiel oni traktas la vojaĝantojn en Eldorado, diris Kandid.</p>
      <p class="p">― Pli ol iam ajn mi estas maniĥeano, diris
         Marten.
      </p>
      <p class="p">― Sed kien vi kondukas nin? diris Kandid.</p>
      <p class="p">― En iun subteran karceraĉon, diris la policoficiro.</p>
      <p class="p">Marten retrovinte sian flegmon, juĝis, ke la
         sinjorino, kiu ŝajnigis esti Kunegond, estis iu
         friponino, sinjoro la abato perigorda, iu fripono, kiu
         plej rapide ekspluatis la naivon de Kandid, kaj la
         policisto iu alia fripono, kiun oni povas facile subaĉeti.
      </p>
      <p class="p">Prefere ol riski la procedurojn de la juĝistaro,
         Kandid instruite de lia konsilo, kaj cetere ĉiam
         senpacience dezirante revidi Kunegond, proponas
         al la policisto tri malgrandajn diamantojn je valoro
         de tri mil ormoneroj po unu.
      </p>
      <p class="p">― Ha! sinjoro, diris la homo kun la ebura
         bastono (<a id="fn_XXII_9" href="XXII.html#XXII_9"><sup>↓9</sup></a>), eĉ se vi estus plej granda krimulo, vi
         tamen fariĝas homo plej honesta el la mondo; tri
         diamantoj! ĉiu havanta valoron de tri mil moneroj
         Sinjoro! mi oferus por vi mian vivon, anstataŭ
         konduki vin en karceron. Oni arestas ĉiujn fremdulojn, 
         sed lasu min aranĝi la aferon; mi havas
         fraton en Diep(<a id="fn_XXII_10" href="XXII.html#XXII_10"><sup>↓10</sup></a>)
         en Normandio, mi kondukos vin
         al li; kaj se vi havas iun diamanton por doni, li
         zorgos pri vi, kiel mi mem.
      </p>
      <p class="p">― Kaj kial oni arestas la fremdulojn? diris
         Kandid.
      </p>
      <p class="p">Tiam la perigorda abato ekparolis kaj diris:
         «Tial ke iu sentaŭgulaĉo el Atrebatio 
         (<a id="fn_XXII_11" href="XXII.html#XXII_11"><sup>↓11</sup></a>) aŭdis
         stultojn: tio instigis lin fari patromortigon 
         (<a id="fn_XXII_12" href="XXII.html#XXII_12"><sup>↓12</sup></a>), ne
         tian, kiel estis tiu de 1610 en la monato majo 
         (<a id="fn_XXII_13" href="XXII.html#XXII_13"><sup>↓13</sup></a>),
         sed tian, kiel tiu de 1594 en la monato decembro 
         (<a id="fn_XXII_14" href="XXII.html#XXII_14"><sup>↓14</sup></a>),
         kaj tian, kiaj estis pluraj aliaj farataj en aliaj jaroj
         kaj en aliaj monatoj de aliaj sentaŭgulaĉoj, kiuj
         aŭdis sensencaĵojn.»
      </p>
      <p class="p">La policisto klarigis pri kio temas.</p>
      <p class="p">― Ha! la monstroj! ekkriis Kandid; kio! tiaj
         abomenindoj okazas ĉe popolo, kiu dancas kaj kantas!
         Ĉu mi ne povos eliri kiel eble plej baldaŭ el tiu
         lando, kie simioj incitas tigrojn? Mi vidis ursojn
         en mia lando; mi vidis homojn nur en Eldorado.
         Je la nomo de Dio, sinjoro policisto, konduku min
         al Venezio, kie mi devas atendi F-inon Kunegond.
      </p>
      <p class="p">― Mi povas konduki vin nur en Malalt-Normandion, 
         diris la policisto.
      </p>
      <p class="p">
         Tuj li ordonas, ke oni demetu liajn katenojn,
         diras, ke li eraris, forsendas siajn subulojn,
         forkondukas al Diep Kandid kaj Marten kaj lasas ilin
         en la manoj de sia frato. Estis malgranda holanda
         ŝipo en la rodo. La Normando, per la helpo de
         tri aliaj diamantoj fariĝinte la plej servema el la
         homoj, enŝipigas Kandid kaj siajn servantojn, kaj
         la ŝipo alnaĝas al Portsmt
         (<a id="fn_XXII_15" href="XXII.html#XXII_15"><sup>↓15</sup></a>)
         en Anglio. Ĝi ne
         estis la vojo al Venezio; sed Kandid kredis esti
         liberigita el la infero, kaj li nepre esperis ĉe la
         unua okazo sin denove direkti al Venezio.
      </p>
      <hr>
      <div class="footnotes">
         <p id="XXII_1">(<a href="XXII.html#fn_XXII_1"><sup>↑1</sup></a>) Aludo al iu skandalo tiutempa pri vendo de 
            konfesbiletoj. 
            ― <i>Trad.</i></p>
         <p id="XXII_2">(<a href="XXII.html#fn_XXII_2"><sup>↑2</sup></a>) Franca provinco.
         </p>
         <p id="XXII_3">(<a href="XXII.html#fn_XXII_3"><sup>↑3</sup></a>) Temas ĉi tie pri 
            reĝinoj de teatro.
         </p>
         <p id="XXII_4">(<a href="XXII.html#fn_XXII_4"><sup>↑4</sup></a>)  Aludo al fama tiutempa aktorino, Adrienne Lekuvreŭr,
            al kiu la eklezio rifuzis religian enterigon. 
            ― <i>Trad.</i></p>
         <p id="XXII_5">(<a href="XXII.html#fn_XXII_5"><sup>↑5</sup></a>)  Volter celas al Freron, 
            kritikisto, lia malamiko. 
            ― <i>Trad.</i></p>
         <p id="XXII_6">(<a href="XXII.html#fn_XXII_6"><sup>↑6</sup></a>) Terminoj uzataj ĉe faraona ludo.
         </p>
         <p id="XXII_7">(<a href="XXII.html#fn_XXII_7"><sup>↑7</sup></a>) Tiutempe 
            estis kutimo friponi ĉe la ludado. Tion pruvas
            la fakto, ke du jarojn antaŭ la apero de Kandid jam ekzistis
            verko titolita: «Histoire des Grecs ou de ceux qui corrigent
            la fortune au jeu» (Historio pri la Grekoj aŭ pri tiuj, kiuj
            artifike kompensas la malbonŝancon ĉe ludado), de kavaliro
            Ange Gudar, 1757. Noto en la franca eldono.
         </p>
         <p id="XXII_8">(<a href="XXII.html#fn_XXII_8"><sup>↑8</sup></a>)  France: 
            Gauchat, li estis abato en Sankta Petro de
            Falez (france: Falaise) kaj prioro de Sankta Andreo; furioza
            kontraŭulo de la filozofoj, li plurfoje atakis Volter. 
            
            ― <i>Trad.</i></p>
         <p id="XXII_9">(<a href="XXII.html#fn_XXII_9"><sup>↑9</sup></a>) Policistoj Parizaj portas tian 
            bastonon.
         </p>
         <p id="XXII_10">(<a href="XXII.html#fn_XXII_10"><sup>↑10</sup></a>) France: Dieppe.
         </p>
         <p id="XXII_11">(<a href="XXII.html#fn_XXII_11"><sup>↑11</sup></a>)  Ĉe la epoko de la Roma Imperio vivis en la norda
            parto de la nuna Francio popolo, kies anoj nomiĝis Atrebatoj,
            ilia ĉefurbo kuŝis ĉe la loko, kie nun troviĝas Aras (france:
            Arras). Volter fantazie uzis tiun nomon de popolo, por diri,
            ke Damjens (france: Damiens), la reĝatencinto estis el tiu
            regiono. 
            ― <i>Trad.</i></p>
         <p id="XXII_12">(<a href="XXII.html#fn_XXII_12"><sup>↑12</sup></a>)  La reĝo estis 
            konsiderata kiel la patro de la popolo.
            
            ― <i>Trad.</i></p>
         <p id="XXII_13">(<a href="XXII.html#fn_XXII_13"><sup>↑13</sup></a>)  Henriko la IV estis 
            mortigata la 11-an de majo 1610.
         </p>
         <p id="XXII_14">(<a href="XXII.html#fn_XXII_14"><sup>↑14</sup></a>)  La 27-an de decembro, 
            Johano Ŝatel (france: Jean
            Châtel) atencis kontraŭ Henrikon la IV per tranĉilbato. 
            
            ― <i>Trad.</i></p>
         <p id="XXII_15">(<a href="XXII.html#fn_XXII_15"><sup>↑15</sup></a>)  Angle: Portsmouth.
         </p>
      </div>
      <div class="footer"><a href="XXIII.html">Ĉapitro XXIII&nbsp;&gt;&gt;</a></div>
   </body>
</html>