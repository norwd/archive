<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XIII</title>
   </head>
   <body background="../bld/papero.jpg">
      <div class="header"><span class="header_left"><a href="XII.html">&lt;&lt;&nbsp;Ĉapitro XII</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XIII</h3>
      <div class="epigraph">
         <p class="first_p">Kiel Kandid estis devigata disiĝi de la bela Kunegond
            kaj de la maljunulino.
         </p>
      </div>
      <p class="first_p">Aŭdinte la rakonton de la maljunulino, la bela
         Kunegond faris al ŝi ĉiujn ĝentilaĵojn, kiujn oni
         ŝuldas al persono de ŝia rango kaj merito. Ŝi
         akceptis la proponon; ŝi instigis ĉiujn pasaĝerojn
         unu post alia, ke ili rakontu siajn aventurojn.
         Kandid kaj ŝi konfesis, ke la maljunulino estis
         prava. «Estas tre domaĝe, diris Kandid, ke la
         saĝa Panglos estis kontraŭkutime pendigata ĉe
         bruligo; li dirus al ni admirindajn parolojn pri
         la fizika kaj morala malbono, kiu kovras la teron
         kaj la maron, kaj mi havus sufiĉe da forto por
         kuraĝi respektplene eldiri al li kelkajn kontraŭparolojn.»
      </p>
      <p class="p">Dum ĉiu eldiris sian rakonton, la ŝipo antaŭeniris.
         Oni albordiĝis en Bonaero (<a id="fn_XIII_1" href="XIII.html#XIII_1"><sup>↓1</sup></a>). Kunegond,
         kapitano Kandid kaj la maljunulino iris al la domo
         de la guberniestro Don Fernando de Ibaran, kaj
         Figuerora, kaj Maskarenes, kaj Lampurdos, kaj
         Suza. Tiu sinjoro havis fieron konvenan por homo
         posedanta tiom da nomoj. Li parolis al la viroj
         kun plej nobla malŝato, portante la nazon tiom
         alten, tiom malkompateme laŭtigante la voĉon,
         tiom impone parolante, afektante irmanieron tiom
         malhumilan, ke ĉiuj, kiuj salutis lin, sentis emon
         lin bati. Li pasiege ŝatis la virinojn. Kunegond
         ŝajnis al li esti tio, kion li vidis plej bela. Lia
         unua parolo estis por demandi ĉu ŝi estas la edzino
         de la kapitano. La mieno, laŭ kiu li faris tiun
         demandon, timigis Kandid; li ne kuraĝis diri, ke
         ŝi estas lia edzino, ĉar efektive ŝi ne estis tia; li
         ne kuraĝis diri, ke ŝi estas lia fratino, tial ke
         ŝi ankaŭ ne estis; kaj kvankam tia duonoficiala
         mensogo estis iam tre laŭmoda ĉe la antikvuloj 
         (<a id="fn_XIII_2" href="XIII.html#XIII_2"><sup>↓2</sup></a>),
         kaj ke ĝi povus utili al la modernuloj, lia animo
         estis tro pura por ne diri la veron. «Fraŭlino
         Kunegond, li diris, estas faronta al mi la honoron
         edziniĝi kun mi, kaj ni petegas vian ekscelencan
         moŝton konsenti pri nia edziĝo.»
      </p>
      <p class="p">Don Fernando de Ibaran, kaj Figuerora, kaj
         Maskarenes, kaj Lampurdos, kaj Suza, levante
         siajn lipharojn akre ridetis, kaj ordonis al kapitano
         Kandid, ke li iru revui sian roton. Kandid obeis;
         la guberniestro restis kun Kunegond. Li malkovris
         al ŝi sian pasion, solene certigis, ke morgaŭ li
         edzinigos ŝin kun la konsento de la Eklezio, aŭ
         aliel, laŭ tio, kion postulos ŝiaj ĉarmoj. Kunegond
         petis kvaronan horon por enpensiĝi, por konsulti
         la maljunulinon kaj decidi.
      </p>
      <p class="p">
         La maljunulino diris al Kunegond: «Fraŭlino,
         vi havas sepdek du gradojn da nobeleco, kaj ne
         eĉ unu obolon; dependas nur de vi, ĉu vi fariĝos
         la edzino de la plej granda sinjoro el suda Ameriko,
         kiu havas belajn lipharojn; ĉu utilas, ke vi tenu
         vian dignon en neŝanceliĝebla fidelo? Vi estis perfortata
         de Bulgaroj; judo kaj inkvizitoro ĝuis vian
         amfavoron; la malfeliĉoj donas rajtojn. Mi konfesas,
         ke, se mi estus ĉe via loko, mi sen ia skrupulo
         edziniĝus kun la sinjoro guberniestro kaj riĉigus
         S-ron kapitanon Kandid». Dum parolis la maljunulino
         kun la tuta prudento, kiun donas la aĝo
         kaj la sperto, oni vidis eniri en la haveno malgrandan
         ŝipon; ĝi portis alkadon (<a id="fn_XIII_3" href="XIII.html#XIII_3"><sup>↓3</sup></a>) kaj algvazilojn 
         (<a id="fn_XIII_4" href="XIII.html#XIII_4"><sup>↓4</sup></a>),
         kaj jen kio estis okazinta.
      </p>
      <p class="p">
         La maljunulino tre prave divenis, ke la monon
         kaj la diamantojn de Kunegond ŝtelis iu grandmanika
         kordeliero en la urbo Badajoz, kiam ŝi
         rapideme forkuris kun Kandid. Tiu monaĥo provis
         vendi kelkajn el la gemoj al iu juvelisto. La
         komercisto rekonis ilin kiel apartenantajn al la
         granda inkvizitoro. La kordeliero, antaŭ ol esti
         pendigata, konfesis, ke li ŝtelis ilin: li sciigis pri
         la personoj kaj pri la vojo, kiun ili iris. La forkuro
         de Kunegond kaj de Kandid jam estis konata.
         Oni sekvis ilin ĝis Kadiz; oni sendis, sen ia prokrasto,
         ŝipon por persekuti ilin. La ŝipo jam estis
         en la haveno de Bonaero. La famo disvastiĝis, ke
         iu alkado estis elŝipiĝonta, kaj ke oni persekutas
         la murdintojn de sinjorego la granda inkvizitoro.
      </p>
      <p class="p">La prudenta maljunulino tuj vidis tion, kio estas
         farenda «Vi ne povas forkuri, ŝi diris al Kunegond;
         ne estas vi, kiu mortigis la sinjoregon; kaj
         cetere la guberniestro, kiu vin amas, ne permesos,
         ke oni malbone traktu vin; restu. Tuj ŝi kuras
         al Kandid: «Forkuru, ŝi diris, aŭ post unu horo
         vi estos bruligata». Ne estis perdota momento;
         sed kiel disiĝi de Kunegond, kaj kien rifuĝi?
      </p>
      <hr>
      <div class="footnotes">
         <p id="XIII_1">(<a href="XIII.html#fn_XIII_1"><sup>↑1</sup></a>) Buenos-Aires.
         </p>
         <p id="XIII_2">(<a href="XIII.html#fn_XIII_2"><sup>↑2</sup></a>) Aludo al la historio de Abraham kaj Sara en la
            Biblio. 
            ― <i>Trad.</i></p>
         <p id="XIII_3">(<a href="XIII.html#fn_XIII_3"><sup>↑3</sup></a>) Hispana 
            urbestro aŭ juĝisto.
         </p>
         <p id="XIII_4">(<a href="XIII.html#fn_XIII_4"><sup>↑4</sup></a>) Hispanaj policistoj.
         </p>
      </div>
      <div class="footer"><a href="XIV.html">Ĉapitro XIV&nbsp;&gt;&gt;</a></div>
   </body>
</html>