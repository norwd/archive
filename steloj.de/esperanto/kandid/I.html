<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro I</title>
   </head>
   <body background="../bld/papero.jpg">
      <div class="header"><span class="header_left"><a href="A.html">&lt;&lt;&nbsp;Antaŭparolo</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro I</h3>
      <div class="epigraph">
         <p class="first_p">Kiel Kandid estis edukata en bela kastelo,
            kaj kiel li estis el ĝi forpelata.
         </p>
      </div>
      <p class="first_p">En Vestfalio, en la kastelo de lia barona moŝto
         Thunder-ten-tronckh, estis junulo al kiu la naturo
         estis doninta plej mildajn ecojn. Lia fizionomio
         spegulis lian animon. Li havis sufiĉe da juĝkapablo
         kun la plej simpla spirito; pro tio, mi kredas, oni
         nomis lin Kandid. La malnovaj servistoj suspektis,
         ke lia patrino estis la fratino de lia barona moŝto
         kaj lia patro iu nobelo el la ĉirkaŭaĵo, kun kiu ŝi
         neniam volis edziniĝi, tial ke li povis doni pruvon
         nur pri sepdek unu gradoj da nobeleco kaj ke la
         cetero de lia generacia tabelo forperdiĝis.
      </p>
      <p class="p">Lia barona moŝto estis unu el la plej potencaj
         sinjoroj el Vestfalio, ĉar lia kastelo havis pordon
         kaj fenestrojn. Ĝia granda ĉambro estis eĉ ornamita
         per tapeto. Ĉiuj hundoj el liaj birdo-kortoj konsistigis
         se necese ĉasantaron; liaj stalistoj estis ankaŭ
         ĉevalistoj; la vilaĝa vikario estis lia kapelpastro.
         Ĉiuj nomis lin mia sinjorega moŝto, kaj ili ridis,
         kiam fantazie li rakontis.
      </p>
      <p class="p">La barona sinjorino pezis tri cent kvindek
         funtojn kaj estis pro tio treege ŝatata; ŝi akceptis
         la gastojn kun digno, kiu igis ŝin ankoraŭ pli
         respektinda. Ŝia deksepjara filino Kunegond estis
         tre kolororiĉa, freŝa, grasa, dezirdona. La filo de
         l' barono ĉiurilate ŝajnis esti inda je sia patro.
         La guvernisto Panglos 
         (<a id="fn_I_1" href="I.html#I_1"><sup>↓1</sup></a>)
         estis la hejma orakoldiranto
         kaj la malgranda Kandid aŭskultis liajn
         instruojn kun la tuta sincero, akordiĝanta kun lia
         aĝo kaj lia karaktero.
      </p>
      <p class="p">Panglos instruis la metafizik-teologi-kosmologologion.
         Li mirinde bone pruvis, ke ne ekzistas
         efiko sen kaŭzo, kaj ke, en la plejeble bona
         mondo 
         (<a id="fn_I_2" href="I.html#I_2"><sup>↓2</sup></a>),
         la kastelo de lia barona moŝto estas la
         plej bela el ĉiuj kasteloj, kaj la sinjorino la plejeble
         bona el la baroninoj.
      </p>
      <p class="p">«Estas pruvite, li diris, ke la aferoj ne povas
         esti aliaj ol ili estas: ĉar ĉio estante farita por iu
         celo, ĉio rilatas nepre la plej bonan celon. Atentu
         bone, ke la nazoj estas faritaj por porti okulvitrojn;
         tial ni havas okulvitrojn. La kruroj videble estas
         faritaj por esti ŝtrumpe vestataj. La ŝtonoj estis
         formitaj por esti prilaborataj kaj por konstrui per
         ili kastelojn; tial lia sinjorega moŝto havas tre
         belan kastelon; la plej granda barono el la provinco
         devas ja esti loĝata plej bone; kaj la porkoj
         estante faritaj por esti manĝataj, ni do manĝas
         porkaĵon dum la
         tuta jaro: sekve,
         kiuj diris, ke ĉio
         estas bona, tiuj
         diris sensencaĵon;
         necesis diri, ke ĉio
         estas la plej bona.»
      </p>
      <p class="p">
         
         <p align="center"><img src="../bld/kandid/kandid.png" alt="kandid" width="600" vspace="20"><br><em>Kandid</em></p>
         
      </p>
      <p class="p">Kandid atente
         aŭskultis, kaj naive
         kredis: ĉar li trovis
         F-inon Kunegond
         treege bela, kvankam
         neniam li kuraĝis
         tion diri al ŝi.
         Li konkludis, ke
         post la feliĉo esti
         barono de Thunder-ten-tronckh, la dua grado de feliĉo estas esti
         F-ino Kunegond; la tria, vidi ŝin ĉiutage; kaj la
         kvara, aŭdi majstron Panglos, la plej grandan filozofon
         el la provinco, kaj sekve el la tuta tero.
      </p>
      <p class="p">Iun tagon, Kunegond, promenante apud la kastelo,
         en arbareto, kiun oni nomis parko, vidis doktoron
         Panglos, kiu donis lecionon pri eksperimenta
         fiziko al la ĉambristino de ŝia patrino, brunulineto
         tre bela kaj obeema. Tial ke F-ino Kunegond estis
         tre inklina lerni la sciencojn, ŝi silente observadis
         la ripetitajn eksperimentojn kiujn ŝi ĉeestis; ŝi
         klare vidis la sufiĉan kialon 
         (<a id="fn_I_3" href="I.html#I_3"><sup>↓3</sup></a>) de la doktoro, la
         efikojn kaj la kaŭzojn, kaj tute maltrankviligite,
         tute enpensiĝinte, ŝi foriris kun la deziro esti klera,
         revante, ke ŝi bone povus esti la sufiĉa kialo por
         la juna Kandid, kiu bone povus ankaŭ esti la ŝia.
      </p>
      <p class="p">Revenante al la kastelo, ŝi renkontis Kandid
         kaj ruĝiĝis; Kandid ankaŭ ruĝiĝis; ŝi salutis lin
         per tremetanta voĉo, kaj Kandid parolis al ŝi, ne
         sciante, kion li diras. La morgaŭan tagon, post la
         tagmanĝo, ĉe la detabliĝo, Kunegond kaj Kandid
         troviĝis malantaŭ ekranego; Kunegond lasis fali
         sian naztukon. Kandid ĝin levis; ŝi senpeke prenis
         lian manon, la junulo kisis senpeke la manon de la
         juna fraŭlino kun viveco, sentemo kaj tute aparta
         afabla plaĉemo; iliaj buŝoj renkontiĝis, iliaj okuloj
         ardis, iliaj genuoj tremis, iliaj manoj ŝoviĝis. Lia
         barona moŝto Thunder-ten-tronckh preterpasis la
         ekranegon, kaj, vidante la kaŭzon kaj la efikon,
         forpelis Kandid el la kastelo per piedbatoj sur la
         postaĵon; Kunegond svenis; tuj rekonsciiĝinte, ŝi
         estis vangofrapata de la barona sinjorino; kaj ĉio
         estis konsternita en la plejeble bela kaj agrabla el
         la kasteloj.
      </p>
      <hr>
      <div class="footnotes">
         <p id="I_1">(<a href="I.html#fn_I_1"><sup>↑1</sup></a>)  Laŭ la grekaj vortoj <em>πᾶν</em>, kiu signifas: <em>tuto, universo,</em>
            kaj <em>γλῶσσα</em> <em>lango</em> aŭ <em>lingvo</em>.
         </p>
         <p id="I_2">(<a href="I.html#fn_I_2"><sup>↑2</sup></a>) Aludo al diro de Lajbnic.
         </p>
         <p id="I_3">(<a href="I.html#fn_I_3"><sup>↑3</sup></a>) Lajbnica 
            principo, laŭ kiu nenio ekzistas aŭ okazas
            sen <em>sufiĉa kialo</em>.
         </p>
      </div>
      <div class="footer"><a href="II.html">Ĉapitro II&nbsp;&gt;&gt;</a></div>
   </body>
</html>