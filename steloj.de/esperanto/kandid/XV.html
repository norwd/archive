<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XV</title>
   </head>
   <body background="../bld/papero.jpg">
      <div class="header"><span class="header_left"><a href="XIV.html">&lt;&lt;&nbsp;Ĉapitro XIV</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XV</h3>
      <div class="epigraph">
         <p class="first_p">Kiel Kandid mortigis la fraton de sia kara Kunegond.</p>
      </div>
      <p class="first_p">«Dum mia tuta vivo mi memoros pri la terurega
         tago, en kiu mi vidis mortigataj mian patron kaj
         mian patrinon kaj seksperfortata mian fratinon.
         Kiam la Bulgaroj estis for, oni ne plu trovis tiun
         adorindan fratinon, kaj oni metis sur ĉaron mian
         patrinon, mian patron kaj min, du servistinojn kaj
         tri malgrandajn knabojn buĉitajn, por transporti
         nin al jezuita kapeleto, lokita du mejlojn for de la
         kastelo, kaj tie fari la enterigan ceremonion. Iu
         jezuito aspergis nin per benita akvo; ĝi estis terure
         salita; kelkaj gutoj eniris miajn okulojn: la pastra
         moŝto ekvidis, ke mia palpebro iomete moviĝis;
         li metis sian manon sur mian koron kaj sentis ĝin
         bati; oni flegis min, kaj post tri semajnoj mi estis
         tute resaniĝinta. Vi scias, mia kara Kandid, ke
         mi estis tre bela, mi ankoraŭ pli beliĝis; tial la
         respektinda patro Krust, direktoro de la edukejo,
         fariĝis tre amikema al mi: li donis al mi kostumon
         de novico; post kelka tempo mi estis sendata al
         Romo. Lia patra generala moŝto bezonis rekrutaron
         da junaj germanaj jezuitoj. La suverenoj de Paragvajo
         akceptas kiel eble malplej da hispanaj
         jezuitoj; ili preferas la fremdulojn, kies regateco
         ŝajnas al ili pli certa. La respektinda generala
         patro juĝis min taŭga por iri labori en tiun vinberejon.
         Ni forvojaĝis, unu Polo, unu Tirolo kaj mi.
         Ĉe mia alveno, mi havis la honoron esti elektata
         sub-diakono kaj leŭtenanto; hodiaŭ mi estas kolonelo
         kaj pastro. Ni vigle militas kontraŭ la trupoj
         de la reĝo de Hispanio; mi certigas al vi, ke ili
         estos ekskomunikataj kaj venkataj. La Providenco
         sendas vin ĉi tien por helpi al ni. Sed ĉu estas
         tute vere, ke mia kara fratino Kunegond estas en
         la najbaraĵo, ĉe la guberniestro de Bonaero?»
      </p>
      <p class="p">Kandid ĵuris, ke nenio estas pli vera. Iliaj
         larmoj denove ekfluis. La barono ne laciĝis ĉirkaŭbraki Kandid;
         li nomis lin sia frato, sia savanto.
      </p>
      <p class="p">― Ha! eble, li diris, mia kara Kandid, ni
         sukcesos eniri la urbon kiel venkantoj kaj liberigi
         mian fratinon Kunegond.
      </p>
      <p class="p">― Tion mi deziras, diris Kandid, ĉar mi esperis
         edziĝi kun ŝi kaj tion mi ankoraŭ esperas.
      </p>
      <p class="p">― Vi, malrespektulo! respondis la barono, vi
         havus tian aroganton edziĝi kun mia fratino, kiu
         havas sepdek du gradojn da nobeleco! mi opinias,
         ke vi estas tre impertinenta, kuraĝante paroli al
         mi pri tiom senkonsidera intenco!
      </p>
      <p class="p">Kandid, mirkonsternite de tia parolo, respondis:
         «Mia respektinda patro, ĉioma ajn nobeleco ne
         povas ŝanĝi la fakton, ke mi tiris vian fratinon
         el la brakoj de judo kaj de inkvizitoro; ŝi do estas
         al mi sufiĉe dankodeva, ŝi volas edziniĝi kun mi.
         Majstro Panglos ĉiam diris al mi, ke la homoj
         estas egalrajtaj, kaj certe mi edziĝos kun ŝi.
      </p>
      <p class="p">― Pri tio mi mem decidos, fripono! diris la
         jezuito barono de Thunder-ten-tronckh; kaj samtempe
         li forte batis lian vizaĝon per la plato de
         sia spado.
      </p>
      <p class="p">Iuj Kandid elingigas la sian kaj ĝin alpuŝas ĝis
         la manŝirmilo en la ventron de la barona jezuito;
         sed, ĝin eltirante sange makulitan, li ekploris:
         «Ho ve! Dio mia, li diris, mi mortigis mian eksmastron,
         mian amikon, mian bofraton; mi estas
         plej bona homo el la mondo, kaj tamen jen mi
         mortigis tri homojn, kaj el tiuj tri estas du pastroj.»
      </p>
      <p class="p">Kakambo, kiu gardostaris ĉe la pordo de l'
         branĉoŝirmaĵo, alkuras. «Restas al ni vendi kare
         nian vivon, diris lia mastro al li; oni sendube estas
         enironta en la branĉoŝirmaĵo, ni mortu kun armiloj
         ĉemane.» Kakambo, kiu jam spertis aliajn similajn
         okazojn, ne perdis sian memregecon; li prenis la
         jezuitan robon per kiu sin vestis la barono, metis
         ĝin sur la korpon de Kandid, donis al li la kvadratforman
         ĉapon de la mortinto, kaj igis lin surĉevaliĝi.
         Ĉio ĉi tio estis farata dum tre mallonga
         tempo. «Ni kuru, mia mastro; ĉiuj kredos, ke vi
         estas iu jezuito, kiu iras por komuniki ordonojn;
         kaj ni jam estos transpasintaj la landlimojn, antaŭ
         ol oni povos persekuti nin.» Li jam rapidegis,
         eldirante tiujn vortojn kaj hispanlingve kriante:
      </p>
      <p class="p">«Lokon, lokon por la respektinda patro kolonelo.»</p>
      <hr>
      <div class="footnotes"></div>
      <div class="footer"><a href="XVI.html">Ĉapitro XVI&nbsp;&gt;&gt;</a></div>
   </body>
</html>