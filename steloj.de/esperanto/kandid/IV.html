<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro IV</title>
   </head>
   <body background="../bld/papero.jpg">
      <div class="header"><span class="header_left"><a href="III.html">&lt;&lt;&nbsp;Ĉapitro III</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro IV</h3>
      <div class="epigraph">
         <p class="first_p">Kiel Kandid renkontis sian malnovan majstron,
            doktoron Panglos, kaj kio rezultis el tio.
         </p>
      </div>
      <p class="first_p">Kortuŝate de kompato pli ol de abomeno ĉe la
         vido de tiu terura mizerulaĉo, Kandid donis al li
         la du florenojn, kiujn li estis ricevinta de la honesta
         anabaptisto Jakobo. La fantomo fikse rigardis lin,
         ekploris kaj ĵetis sin al li sur la kolon. Timigite,
         Kandid malantaŭenpaŝis:
      </p>
      <p class="p">― Ho ve! diris la mizerulo al la alia mizerulo,
         ĉu do vi ne rekonas vian karan Panglos?
      </p>
      <p class="p">― Kion mi aŭdas? Vi, mia kara majstro! vi,
         en tia abomena stato! Kia malfeliĉo okazis al vi?
         Kial vi ne plu estas en la plej bela el la kasteloj?
         Kio okazis kun F-ino Kunegond, la plej perfekta
         el ĉiuj junulinoj, la ĉefverko de l' naturo?
      </p>
      <p class="p">― Mi ne plu povas elteni, diris Panglos.</p>
      <p class="p">Tuj Kandid kondukis lin en la stalon de la
         anabaptisto, kie li manĝigis al Panglos iom da
         pano; kaj kiam ĉi tiu lasta rebonigis sian farton:
      </p>
      <p class="p">― Nu, demandis Kandid, Kunegond?</p>
      <p class="p">― Ŝi mortis, respondis Panglos.
         Ĉe tiuj vortoj, Kandid svenis; lia amiko rekonsciigis
         lin per iom da malbona vinagro, kiu
         hazarde troviĝis en la stalo. Kandid remalfermis
         la okulojn:
      </p>
      <p class="p">― Kunegond mortis! Ha! plej bona mondo,
         kie vi estas? Pro kia malsano ŝi mortis? Ĉu ne
         pro tio, ke ŝi vidis min forpelata el la bela kastelo
         de sinjoro ŝia patro per fortaj piedbatoj?
      </p>
      <p class="p">― Ne, diris Panglos; ŝi havis la ventron tratranĉatan
         de bulgaraj soldatoj, post kiam ŝi estis
         seksperfortita, tiom, kiom estas eble; ili disrompis
         la kapon al sinjoro ŝia patro, kiu volis defendi
         ŝin; la barona sinjorino estis dispecigata; mia
         kompatinda zorgato havis la saman traktadon kiel
         la fratino; kaj el la kastelo ne restas ŝtono sur
         ŝtono, ne restas unu garbejo, nek unu ŝafo, nek
         unu anaso, nek unu arbo; sed ni estis bone venĝataj,
         ĉar la Abaroj faris la samon en apuda baronejo,
         kiu apartenis al bulgara sinjoro.
      </p>
      <p class="p">Ĉe tiu parolado, denove Kandid svenis; sed,
         rekonsciiĝinte kaj dirinte ĉion dirindan, li informiĝis
         pri la kaŭzo kaj la efiko, kaj pri la sufiĉa kialo,
         kiu metis Panglos en tian mizeran staton.
      </p>
      <p class="p">― Ho ve! diris la lasta, estas la amo; la amo,
         la konsolanto de l' homa speco, la konservanto de
         l' universo, la animo de ĉiuj sentemaj estuloj, la
         juna amo.
      </p>
      <p class="p">― Ho ve! diris Kandid, mi ĝin konas, tian
         amon, tiun reĝon de la koroj, tiun animon de nia
         animo; kaj ĝi havigis al mi nur unu kison kaj
         dudek piedbatojn sur la postaĵon. Kiel tia bela
         kaŭzo povis produkti en vi tiel abomenan efikon?
      </p>
      <p class="p">― Ho kara Kandid! vi konis Paket, tiun beletan
         servistinon de nia plejnobla baronino; en ŝiaj
         brakoj mi ĝuegis kiel en paradizo kaj tio produktis
         la inferajn turmentojn, kiuj min forkonsumas; ŝi
         estis infektita kaj pro tio eble mortis. Paket ricevis
         tiun donacon de tre klera monaĥo, kiu kutimis
         ĉion kontroli ĉe la fonto: li ja ricevis la malsanon de
         maljuna grafino,
         kiu ricevis
         ĝin de kavaleria
         kapitano, kiu
         dankis ĝin al
         markizino, kiu
         prenis ĝin de jezuito,
         kiu, dum
         sia noviceco,
         kaptis ĝin rekte
         de unu el la
         kunuloj de Kristofo
         Kolumbo.
         Mi mem povos
         transdoni ĝin al
         neniu, ĉar mi
         mortiĝas.
      </p>
      <p class="p">
         
         <p align="center"><img src="../bld/kandid/panglos.png" alt="panglos" width="600" vspace="20"><br><em>Panglos</em></p>
         
      </p>
      <p class="p">― Ho Panglos, ekkriis
         Kandid, jen stanga genealogio! ĉu la diablo ne
         troviĝas ĉe la komenco?
      </p>
      <p class="p">― Tute ne, rerespondis ĉi tiu granda homo;
         ĝi estis nepre necesa malsano en la plej bona
         mondo, ĝi estis necesa rimedo. Ja se Kolumbo ne
         estus kaptinta en iu insulo de Ameriko tiun malsanon,
         kiu putrigas la fonton de la nasko, kiu ofte
         eĉ malhelpas la naskon, kio evidente tute kontraŭas
         la celon de la naturo, ne ne havus la ĉokoladon
         nek la koĉenilon; necesas ankaŭ atenti, ke ĝis
         hodiaŭ, sur nia kontinento, tiu malsano, kiel la
         interargumentemo, karakterizas nin. La Turkoj,
         la Hindoj, la Persoj, la Ĉinoj, la Siamanoj, la
         Japanoj ĝin ankoraŭ ne konas; sed ekzistas sufiĉa
         kialo por ke siavice, post kelkaj jarcentoj, ili ankaŭ
         ĝin konos. Dume, ĝi mirinde progresis inter ni,
         kaj precipe en tiuj grandaj armeoj, konsistantaj el
         honestaj dungitoj, bone edukitaj, kiuj decidas pri
         la sorto de la Ŝtatoj; oni povas certigi, ke, kiam
         tridek mil viroj enviciĝe batalas kontraŭ samnombra
         armeo, ambaŭflanke estas proksimume dudek mil
         sifilisuloj.
      </p>
      <p class="p">― Tio estas admirinda, diris Kandid; sed necesas,
         ke vi resaniĝu.
      </p>
      <p class="p">― Nu, kiel mi povus? diris Panglos; mi estas
         tute senmona, amiko, kaj, sur la tuta amplekso de
         ĉi tiu terglobo, ni ne povas ricevi senpage ian ajn
         kuracilon, krom se iu pagas donace por ni.
      </p>
      <p class="p">Ĉi lasta diro decidigis Kandid; li iris al la 
         bonfarema anabaptisto Jakobo, genuiĝis antaŭ li,
         kaj faris tiel kortuŝan priskribon pri la stato de sia
         amiko, ke la bonulo ne ŝanceliĝis kompate helpi
         doktoron Panglos; li kuracigis lin per siaj elspezoj.
         Dum la resaniĝo Panglos perdis nur unu okulon
         kaj unu orelon. Li havis belan skribmanieron kaj
         konis perfekte aritmetikon. La anabaptisto Jakobo
         faris el li sian libroteniston. Post du monatoj,
         devigate veturi al Lisbono pro komercaj aferoj, li
         veturigis en sia ŝipo la du filozofojn. Panglos
         klarigis al li, ke ĉio estis kiel eble plej bona.
         Jakobo ne havis saman opinion.
      </p>
      <p class="p">― Ŝajnas, li diris, ke la homoj iom difektis la
         naturon, ĉar ili ne naskiĝis lupoj, kaj ili fariĝis
         lupoj. Dio donis al ili nek kanonon, nek bajoneton
         por sin interbuĉi. Same mi povus argumenti pri la
         bankrotantoj kaj la juĝistaro, kiu kaptas la bienojn
         de la bankrotantoj por senigi je ili la kreditantojn.
      </p>
      <p class="p">― Ĉio tio estis nepre necesa, rebatis la unuokula
         doktoro, kaj la apartaj malfeliĉoj faras la ĝeneralan
         feliĉon, tiel, ke ju pli estas da apartaj malfeliĉoj,
         des pli ĉio statas bone.
      </p>
      <p class="p">Dum li rezonadis, la vetero malheliĝis, blovis
         la ventoj el la kvar anguloj de l' mondo, kaj la
         ŝipo estis atakata de plej terura uragano, kiam
         estis videbla la haveno de Lisbono.
      </p>
      <hr>
      <div class="footnotes"></div>
      <div class="footer"><a href="V.html">Ĉapitro V&nbsp;&gt;&gt;</a></div>
   </body>
</html>