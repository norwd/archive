<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XIV</title>
   </head>
   <body background="../bld/papero.jpg">
      <div class="header"><span class="header_left"><a href="XIII.html">&lt;&lt;&nbsp;Ĉapitro XIII</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XIV</h3>
      <div class="epigraph">
         <p class="first_p">Kiel Kandid kaj Kakambo estis akceptataj ĉe la jezuitoj
            de Paragvajo.
         </p>
      </div>
      <p class="first_p">Kandid estis kondukinta kun si serviston tiaspecan,
         kian oni multe trovas ĉe la hispanaj marbordoj
         kaj en la kolonioj. Li estis kvarone Hispano,
         estante naskigita de mestizo en Tukuman; li estis
         akolito, preĝeja pedelo, maristo, monaĥo, leterportisto,
         soldato, lakeo. Li nomiĝis Kakambo, li
         tre ŝatis sian mastron, tial ke lia mastro estis tre
         bona homo. Rapidege li selis la du andaluziajn
         ĉevalojn. «Nu, mia mastro, ni obeu la konsilon
         de la maljunulino; ni foriru, ni kuru, ne rigardante
         malantaŭen.» Kandid larmis. «Ho mia kara Kunegond!
         estas korŝire forlasi vin en la tempo, kiam
         sinjoro la guberniestro estas nin edzigonta! Kunegond,
         el tiom malproksime kondukita, kio okazos kun vi?
      </p>
      <p class="p">― Okazos al ŝi laŭŝance, diris Kakambo; la
         virinoj neniam embarasiĝas je si; Dio prizorgas
         pri tio; ni kuru.
      </p>
      <p class="p">― Kien ci kondukas min? kien ni iras? kion
         ni faros sen Kunegond? diris Kandid.
      </p>
      <p class="p">― Pro sankta Jakobo de Kompostel, diris Kakambo,
         vi estis iranta por militi kontraŭ la jezuitoj;
         ni iru militi por ili: mi sufiĉe bone konas la vojojn,
         mi kondukos vin en ilian reĝlandon, ili estos ĉarmataj
         havi kapitanon, kiu bulgare ekzercadas; vi
         akiros eksterordinaran riĉon; kiam oni ne trovas
         sian profiton en iu mondo, oni ĝin trovas en alia.
         Estas tre granda plezuro vidi kaj fari novajn aferojn.
      </p>
      <p class="p">― Ĉu jam ci iris en Paragvajon? diris Kandid.</p>
      <p class="p">― Tutcerte! diris Kakambo; mi estis servisto
         en la kolegio de la Ĉieliro, kaj mi konas la gubernion
         de <em>los padres</em> (<a id="fn_XIV_1" href="XIV.html#XIV_1"><sup>↓1</sup></a>), kiel mi konas la stratojn
         de Kadiz. Tiu gubernio estas admirinda afero. La
         reĝlando jam havas diametre pli ol cent mejlojn;
         ĝi estas dividita en tridek provincojn 
         (<a id="fn_XIV_2" href="XIV.html#XIV_2"><sup>↓2</sup></a>). <em>Los padres</em>
         posedas ĉion tie, kaj la popoloj nenion; tio estas
         ĉefverko de l' racio kaj de l' justo. Por mi nenio
         estas pli dieca ol <em>los padres</em>, kiuj ĉi tie militas
         kontraŭ la reĝo de Hispanio kaj la reĝo Portugalio,
         kaj kiuj en Eŭropo estas iliaj konfesprenantoj;
         kiuj ĉi tie mortigas Hispanojn, kaj kiuj en
         Madrid sendas ilin en la ĉielon: tio ravas min;
         ni antaŭeniru: vi estos la plej feliĉa homo el ĉiuj.
         Kian plezuron havos <em>los padres</em>, kiam ili ekscios,
         ke venas al ili kapitano, kiu konas la bulgaran
         ekzercadon!
      </p>
      <p class="p">Tuj kiam ili estis alvenintaj ĉe la unua barilo 
         (<a id="fn_XIV_3" href="XIV.html#XIV_3"><sup>↓3</sup></a>),
         Kakambo diris al la unuavica gvardio, ke kapitano
         deziras paroli al sinjorego la komandanto. Oni iris
         averti la grandan gvardion. Paragvajana oficiro
         alkuris ĝis la piedoj de la komandanto por transdoni
         al li la sciigon. Kandid kaj Kakambo estis
         unue senarmigataj; oni kaptis iliajn du andaluziajn
         ĉevalojn. La du fremduloj estis enkondukataj inter
         du vicojn da soldatoj; la komandanto estis ĉe la
         fino kun la triangula ĉapo, kun la robo falde levita,
         kun spado ĉe la flanko kaj lanco en la mano. Li
         faris geston; tuj dudekkvar soldatoj ĉirkaŭas la du
         novevenintojn. Iu serĝento diris al ili, ke necesas
         atendi, ke la komandanto ne povas al ili paroli,
         ke la provinca respektinda patro permesas al ĉiu
         ajn Hispano malfermi la buŝon nur dum sia ĉeesto 
         (<a id="fn_XIV_4" href="XIV.html#XIV_4"><sup>↓4</sup></a>),
         kaj resti en la lando ne pli ol tri horojn.
      </p>
      <p class="p">― Kaj kie estas la respektinda provinca patro?
         diris Kakambo.
      </p>
      <p class="p">― Farinte meson, li ĉeestas nun la paradon,
         respondis la serĝento, kaj vi povos kisi liajn
         spronojn nur post tri horoj.
      </p>
      <p class="p">― Sed, diris Kakambo, sinjoro kapitano, kiu
         malsatas same kiel mi, ne estas Hispano, li estas
         Germano; ĉu ni ne povus tagmanĝi, atendante
         lian respektindan Moŝton?
      </p>
      <p class="p">Senprokraste la serĝento iris por raporti tiun
         paroladon al la komandanto. «Dio estu benata!
         diris tiu sinjorego; ĉar li estas Germano, mi povas
         paroli al li; oni konduku lin en mian branĉoŝirmaĵon.»
         Tuj oni kondukas Kandid en laŭbon
         ornamitan per tre beleta kolonaro el verda kaj
         orkolora marmoro, kaj el latkradoj, kiuj entenis
         papagojn, kolibrojn, numidojn, kaj ĉiujn plej maloftajn
         birdojn. Treege bona tagmanĝo estis preparita
         en oraj vazoj; kaj dum la Paragvajanoj manĝis
         maizon en lignaj pelvetoj, meze en la kampo,
         ĉe la ardo de la sunradioj, la respektinda patro
         komandanto eniris la branĉoŝirmaĵon.
      </p>
      <p class="p">Li estis tre bela junulo, kun grasa tre kolora
         vizaĝo, kun alta brovo, kun viva okulo, kun ruĝa
         orelo, kun ruĝegaj lipoj, kun fiera mieno, sed lia
         fiero ne similis tiun de Hispano, nek tiun de
         jezuito. Oni redonis al Kandid kaj al Kakambo la
         armilojn, kiujn oni de ili estis deprenintaj, ankaŭ
         la du andaluziajn ĉevalojn; Kakambo donis avenon
         al ili por manĝi apud la branĉoŝirmaĵo, senĉese
         observante ilin, pro timo je surprizo.
      </p>
      <p class="p">Kandid kisis unue la malsupron de la robo de
         komandanto, poste ili altabliĝis.
      </p>
      <p class="p">― Do vi estas Germano? diris germanlingve
         la jezuito.
      </p>
      <p class="p">― Jes, mia respektinda patro, diris Kandid.</p>
      <p class="p">Ambaŭ, eldirante tiujn vortojn, rigardis unu la
         alian kun treege granda surprizo kaj emocio, kiujn
         ili ne povis superregi.
      </p>
      <p class="p">― Kaj el kiu lando de Germanio vi estas?
         diris la jezuito.
      </p>
      <p class="p">― El tiu malŝatinda provinco Vestfalio 
         (<a id="fn_XIV_5" href="XIV.html#XIV_5"><sup>↓5</sup></a>), diris
         Kandid: mi naskiĝis en la kastelo de Thunder-ten-tronckh.
      </p>
      <p class="p">― Ho ĉielo! ĉu estas eble! ekkriis la komandanto.</p>
      <p class="p">― Kia miraklo! ekkriis Kandid.</p>
      <p class="p">― Ĉu estas vi? diris la komandanto.</p>
      <p class="p">― Tio estas neebla, diris Kandid.</p>
      <p class="p">Ambaŭ falas renverse, ili ĉirkaŭbrakas sin, ili
         ploregas.
      </p>
      <p class="p">― Kio! ĉu estas vi, mia respektinda patro? Vi,
         la frato de la bela Kunegond! vi, kiu estis mortigita
         de la Bulgaroj! vi, la filo de la la barono!
         vi, jezuito en Paragvajo! Oni devas konfesi, ke ĉi
         tiu mondo estas io stranga. Ho Panglos! Panglos!
         kiom feliĉa vi estus, se oni ne pendigus vin!
      </p>
      <p class="p">La komandanto ordonis, ke la negraj sklavoj
         foriru kaj ankaŭ la Paragvajanoj, kiuj donis por
         trinki en pokaletoj el kvarca kristalo. Li dankis
         al Dio kaj sankta Ignaco milfoje; li premis Kandid
         en siajn brakojn; iliaj vizaĝoj estis superverŝataj
         per larmoj.
      </p>
      <p class="p">― Vi estus multe pli mirigata, pli kortuŝata,
         vi ne plu povus regi vin, diris Kandid, se mi dirus
         al vi, ke F-ino Kunegond, via fratino, kiu viakrede
         havis la ventron tratranĉita, estas tute sana.
      </p>
      <p class="p">― Kie?</p>
      <p class="p">― En via najbaraĵo, ĉe sinjoro la guberniestro
         de Bonaero; kaj mi venis por militi kontraŭ vin.
      </p>
      <p class="p">Ĉiu vorto, kiun ili eldiris dum tiu longa konversacio,
         estis nur sinsekvo de miregindaĵo post
         miregindaĵo. Ilia tuta animo kvazaŭ flugis per ilia
         lango, estis atentema en iliaj oreloj kaj brilegis en
         iliaj okuloj. Tial, ke ili estis Germanoj, ili restis
         ĉetable dum longa tempo, atendante la respektindan
         provincan patron; kaj la komandanto parolis
         jene al sia kara Kandid.
      </p>
      <hr>
      <div class="footnotes">
         <p id="XIV_1">(<a href="XIV.html#fn_XIV_1"><sup>↑1</sup></a>) Hispana 
            esprimo: <em>la patroj</em>.
         </p>
         <p id="XIV_2">(<a href="XIV.html#fn_XIV_2"><sup>↑2</sup></a>) En 1717, la nombro 
            da triboj formitaj de la jezuitoj
            en Paragvajo estis tridek unu. En tiuj triboj oni nombris
            121161 Indianojn. 
            ― <i>Trad.</i></p>
         <p id="XIV_3">(<a href="XIV.html#fn_XIV_3"><sup>↑3</sup></a>) La jezuitoj malhelpis, ke la Indianoj interkomunikiĝu
            kun la fremduloj. 
            ― <i>Trad.</i></p>
         <p id="XIV_4">(<a href="XIV.html#fn_XIV_4"><sup>↑4</sup></a>) La jezuitoj ne 
            instruis al la Indianoj la hispanan lingvon.
         </p>
         <p id="XIV_5">(<a href="XIV.html#fn_XIV_5"><sup>↑5</sup></a>) En letero de la 6-a de decembro 1740 Volter jam diris
            al Frederiko:
            «
            
            <center class="lg"><span class="l">Ho malŝatinda Vestfalio!</span><br><span class="l">. . . . . . . . . . . . </span><br><span class="l">Kiu volas vivi sen ia bono,</span><br><span class="l">Sen trinko, dormo kaj sen manĝo,</span><br><span class="l">Trafa por li vojaĝ-aranĝo</span><br><span class="l">En via hunda regiono.</span><br></center>»
         </p>
      </div>
      <div class="footer"><a href="XV.html">Ĉapitro XV&nbsp;&gt;&gt;</a></div>
   </body>
</html>