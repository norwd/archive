<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XVIII</title>
   </head>
   <body background="../bld/papero.jpg">
      <div class="header"><span class="header_left"><a href="XVII.html">&lt;&lt;&nbsp;Ĉapitro XVII</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XVIII</h3>
      <div class="epigraph">
         <p class="first_p">Kion ili vidis en la lando Eldorado.</p>
      </div>
      <p class="first_p">Kakambo konfesis al sia gastiganto sian tutan
         scivolemon; la gastiganto diris al li: «Mi estas
         tre nescia, kaj tio al mi ne domaĝas; sed ni havas
         ĉi tie retiriĝintan el la kortego maljunulon, kiu
         estas la plej klera el la reĝlando, kaj la plej malkaŝema.»
         Li tuj kondukas Kakambo ĉe la maljunulon.
         Kandid ludis la rolon nur de duaranga
         persono, kaj akompanis sian serviston. Ili eniris
         tre simplan domon, ĉar la pordo estis nur el arĝento,
         kaj la paneloj estis nur el oro, sed prilaboritaj kun
         tiom da bongusto, ke la plej riĉaj paneloj ne superis
         ilin. La antaŭĉambro, estas vere, estis inkrustita
         nur el rubenoj kaj smeraldoj, sed la ordo laŭ kiu
         ĉio estis aranĝita, bone kompensis tiun tre grandan
         simplecon.
      </p>
      <p class="p">La maljunulo akceptis la du fremdulojn, petante,
         ke ili sidiĝu sur sofon, remburitan per plumoj de
         kolibroj, kaj antaŭ ilin metis likvorojn en vazoj el
         diamanto; poste li kontentigis ilian scideziron per
         jenaj paroloj:
      </p>
      <p class="p">«Mi havas la aĝon de cent sepdek du jaroj,
         kaj mi eksciis de mia mortinta patro, kiu estis
         subkavaliro de la reĝo, pri la mirigaj revolucioj
         okazintaj en Peruvio, kiujn li ĉeestis. La reĝlando
         ĉi-tiea estis la malnova patrio de la Inkasoj 
         (<a id="fn_XVIII_1" href="XVIII.html#XVIII_1"><sup>↓1</sup></a>), kiuj eliris el ĝi tre malsingarde 
         por iri milite submeti unu mondparton, kaj kiuj fine estis 
         formortigataj de la Hispanoj.
      </p>
      <p class="p">«La princoj de ilia familio, kiuj restis en sia
         naskiĝlando, estis pli saĝaj; ili ordonis, laŭ la
         konsento de la nacio, ke neniu loĝanto eliru el nia
         malgranda reĝlando; kaj tio konservis al ni nian
         senpekecon kaj nian feliĉon. La Hispanoj havis
         malklaran scion pri ĉi tiu lando, ili nomis ĝin
         Eldorado, kaj iu Anglo, nomita kavaliro Rali 
         (<a id="fn_XVIII_2" href="XVIII.html#XVIII_2"><sup>↓2</sup></a>),
         eĉ proksimiĝis al ĝi antaŭ proksimume cent jaroj;
         sed, tial ke ni estas ĉirkaŭitaj per nealireblaj rokoj
         kaj profundegoj, ni ĉiam ĝis nun estis ŝirmataj
         kontraŭ la rabemo de la nacioj el Eŭropo, kiuj
         havas nekompreneblan pasiegon por la ŝtonoj kaj
         por la koto de nia tero, kaj kiuj, por ilin akiri,
         mortigus nin ĉiujn ĝis la lasta.»
      </p>
      <p class="p">Longa estis la interparolo; ĝi temis pri la
         moroj, pri la virinoj, pri la publikaj spektakloj,
         pri la artoj. Fine Kandid, kiu ĉiam havis emon
         por la metafiziko, demandis pere de Kakambo ĉu
         en la lando ekzistas religio.
      </p>
      <p class="p">La maljunulo iomete ruĝiĝis. «Nu! li diris,
         kiel vi povas pri tio dubi? Ĉu vi rigardas nin kiel
         maldankemulojn?» Kakambo humile demandis, kiu
         religio estas en Eldorado. La maljunulo denove
         ruĝiĝis. «Ĉu povas ekzisti du religioj? li diris;
         ni havas, mi kredas, la ĉies religion; ni adoras
         Dion de la vespero ĝis la mateno.
      </p>
      <p class="p">― Ĉu vi adoras nur unu Dion? diris Kakambo,
         kiu ĉiam divenis la dubojn de Kandid.
      </p>
      <p class="p">― Memkompreneble, diris la maljunulo, ne
         ekzistas du, nek tri, nek kvar. Mi konfesas al vi,
         ke la homoj el via mondo faras tre strangajn
         demandojn.
      </p>
      <p class="p">
         
         <p align="center"><img src="../bld/kandid/kakambo.png" alt="kakambo" width="600" vspace="20"><br><em>Kakambo</em></p>
         
      </p>
      <p class="p">Kandid nelaciĝis
         demandadi la bonan
         maljunulon; li volis
         scii kiel oni preĝis
         Dion en Eldorado.
         «Ni ne preĝas al li,
         diris la bona kaj 
         respektinda saĝulo; ni
         ne bezonas peti ion
         al li; li donis al ni
         ĉion necesan; ni senĉese 
         dankas al li.»
         Kandid havis la scivolon 
         vidi pastrojn; 
         li demandigis, kie ili troviĝas. La bona maljunulo
         ridetis. «Miaj amikoj, l diris, ni ĉiuj estas pastroj;
         la reĝo kaj ĉiuj familiestroj ĉiusemajne solene
         kantas dankajn kantojn; kaj kvin aŭ ses mil
         muzikistoj akompanas ilin.»
      </p>
      <p class="p">― Nu! ĉu do vi ne havas monaĥojn, kiuj instruas, 
         disputas, regas, intrigas kaj bruligas la
         homojn, kiuj ne havas saman opinion kiel ili?
      </p>
      <p class="p">― Necesus por tio, ke ni estu frenezaj, diris la
         maljunulo; ni ĉiuj ĉi tie estas samideanoj kaj ne
         komprenas, kion vi diras pri viaj monaĥoj.
      </p>
      <p class="p">Ĉe ĉiuj tiuj paroloj Kandid statis kvazaŭ ekstaze
         kaj diris al si pense: «Ĉi tio tre diferencas je tio,
         kio ekzistas en Vestfalio kaj en la kastelo de lia
         barona moŝto: se nia amiko Panglos estus vidinta
         Eldoradon, li ne plu dirus, ke la kastelo de Thunder-ten-tronckh 
         estis tio, kio estis plej bela sur la tero;
         estas ja certe, ke oni devas vojaĝi.»
      </p>
      <p class="p">Post tiu longa interparolado, la bona maljunulo
         pretigis sesŝafan kaleŝegon, kaj donis dek du el
         siaj servistoj al la vojaĝantoj por konduki ilin al
         la kortego. «Senkulpigu min, li diris, se mia maljuneco 
         senigas min je la honoro akompani vin. La
         reĝo akceptos vin laŭ maniero, pri kiu vi ne estos
         malkontentaj, kaj vi sendube indulgos la morojn
         de la lando, se estas kelkaj, kiuj malplaĉas al vi.»
      </p>
      <p class="p">Kandid kaj Kakambo enkaleŝiĝis; la ses ŝafoj
         kvazaŭ flugis, kaj en malpli ol kvarhora veturado
         oni alvenis ĉe la palaco de la reĝo, lokita en iu
         fino de la ĉefurbo. La portalo estis du cent dudek
         futojn alta kaj cent futojn larĝa; estas neeble klarigi, 
         el kia materialo ĝi konsistis. Estas evidente,
         ke ĝi eksterordinarege superis la ŝtonojn kaj sablon,
         kiujn ni nomas <em>oro</em> kaj <em>gemoj</em>.
      </p>
      <p class="p">Dudek belaj deĵorantinoj akceptis Kandid kaj
         Kakambo ĉe ilia elkaleŝiĝo, kondukis ilin en banĉambrojn, 
         vestis ilin per roboj teksitaj el kolibra
         lanugo; poste la grandoficiroj kaj grandoficirinoj
         de la Reĝeco kondukis ilin en la apartamenton de
         Lia Reĝa Moŝto, meze inter du vicoj, ĉiu el mil
         muzikistoj, laŭ la kutima maniero. Kiam ili proksimiĝis 
         al la trona salono, Kakambo demandis al
         iu grandoficiro kiel oni devas fari por saluti Lian
         Reĝan Moŝton: ĉu oni sin ĵetas genue aŭ ventre
         surteren; ĉu oni metas la manojn sur la kapon aŭ
         sur la postaĵon; ĉu oni lekas la polvon de la
         planko; unuvorte, kia estas la ceremonio. «La
         kutimo, diris la grandoficiro, estas ĉirkaŭbraki la
         reĝon kaj kisi lin sur ambaŭ vangojn.» Kandid
         kaj Kakambo sin ĵetis sur la kolon de Lia Reĝa
         Moŝto, kiu akceptis ilin kun la tuta eleganta facileco, 
         kiun oni povas imagi kaj ĝentile invitis ilin
         por vespermanĝi.
      </p>
      <p class="p">Dume oni travidigis al ili la urbon, la publikajn
         konstruojn, kies supro atingis la nubojn, la vendejojn 
         milkolone ornamitajn, la fontanojn kun pura
         akvo, la fontanojn kun roza akvo, tiujn kun likvoroj 
         el sukerkanoj, kiuj konstante fluis, starante sur
         grandaj placoj, pavimitaj per ia speco de gemoj,
         kiuj eligis odoron similan al tiu de la kariofilo kaj
         de la cinamo. Kandid petis, ke oni montru al li
         la kortumon, la parlamenton; oni diris, ke da ili
         ne ekzistas, kaj ke oni neniam pledis. Li demandis,
         ĉu estas malliberejoj, oni diris al li, ke ne. Kio
         pli surprizis lin, kaj kio plej plezurigis lin, tio
         estis la palaco de la sciencoj, en kiu li vidis galerion 
         dumilpaŝe longan, tute plenan je matematikaj
         kaj fizikaj instrumentoj.
      </p>
      <p class="p">Trarigardinte, dum la posttagmezo, proksimume
         la milonan parton de la urbo, ili estis rekondukataj
         al la reĝo. Kandid altabliĝis inter Lia Reĝa Moŝto,
         sia servisto Kakambo kaj pluraj sinjorinoj. Neniam
         oni tiom bone manĝis, kaj neniam la reĝo estis pli
         sprita ol dum la vespermanĝo. Kakambo klarigis
         la spritajn vortojn de la reĝo al Kandid, kaj, malgraŭ 
         la tradukiĝo ili restis spritaj. El ĉio, kio
         mirigis Kandid, tio ne estis la malplej miriga.
      </p>
      <p class="p">Ili restis monaton en tiu gastejo. Kandid ne
         ĉesis diri al Kakambo: «Estas vere, mia amiko,
         mi rediras, ke la kastelo, kie mi naskiĝis, ne indas
         je la lando, kie ni estas; sed F-ino Kunegond
         forestas kaj vi sendube havas en Eŭropo iun amatinon. 
         Se ni restas ĉi tie, ni estos nur same bonstataj 
         kiel la aliaj; male, se ni revenos en nian
         mondon nur kun dek du ŝafoj ŝarĝitaj per ŝtonoj
         el Eldorado, ni estos pli riĉaj ol ĉiuj reĝoj kune,
         ni ne plu bezonos timi inkvizitorojn, kaj ni facile
         povos repreni F-inon Kunegond.»
      </p>
      <p class="p">Tiu parolo plaĉis al Kakambo: oni tiom ŝatas
         migradi, akiri famon ĉe siaj samgentanoj, fanfaroni
         pri tio, kion oni vidis dum siaj vojaĝoj, ke la du
         feliĉuloj decidis ne plu esti feliĉaj kaj peti sian
         liberiĝon de Lia Reĝa Moŝto.
      </p>
      <p class="p">«Vi faras malsaĝaĵon, diris al ili la reĝo, mi
         bone scias, ke mia lando estas negrava; sed, kiam
         mezbone oni estas ie, oni tie devas resti; mi certe
         ne havas la rajton teni fremdulojn; tio estas tiranio,
         kiu forestas el niaj moroj, el niaj leĝoj: ĉiuj homoj
         estas liberaj; foriru, kiam al vi plaĉos, sed la eliro
         estas tre malfacila. Estas neeble iri kontraŭ la fluo
         de la rapida rivero, per kiu kvazaŭ mirakle vi alvenis, 
         kaj kiu fluas sub rokaj arkaĵoj. La montoj,
         kiuj ĉirkaŭas mian tutan landon, estas dek mil futojn
         altaj kaj staras kiel muroj: ĉiu el ili larĝe okupas
         spacon de pli ol dek mil mejloj; oni povas malsupreniri 
         ilin nur laŭ krutegoj. Tamen, ĉar vi nepre
         volas foriri, mi ordonos al la intendanto de la maŝinoj, 
         ke li konstruu unu, kiu povos komforte transporti vin. 
         Kiam oni estos forkondukinta vin trans
         la montojn, neniu povos akompani vin: 
         miaj regatoj ja ĵuris neniam eliri la ĉirkaŭlimon, kaj ili
         estas tro saĝaj por rompi sian ĵuron. Cetere vi
         petu de mi ĉion, kio plaĉos al vi.»
      </p>
      <p class="p">― Ni petas de Via Reĝa Moŝto, diris Kakambo,
         nur kelke da ŝafoj ŝarĝotaj per nutroj, ŝtonoj kaj
         per la koto el la lando.
      </p>
      <p class="p">La reĝo ridis. «Mi ne komprenas, li diris, kian
         emon havas la Eŭropanoj por nia flava koto; sed
         da ĝi kunportu tiom, kiom vi volos, kaj ĝi al vi
         utilu.»
      </p>
      <p class="p">Tuj li ordonis al siaj inĝenieroj, ke ili pretigu
         maŝinon por suprenlevi tiujn du eksterordinarajn
         homojn ekster la reĝlandon. Tri mil bonaj fizikistoj
         eklaboris; la maŝino estis preta post dekkvin tagoj
         kaj ne kostis pli ol dudek milionojn da sterlingaj
         funtoj, en la landa mono. Sur la maŝinon oni metis
         Kandid kaj Kakambo; aldone estis du grandaj
         ruĝaj ŝafoj selitaj kaj briditaj por servi al ili kiel
         rajdobestoj, kiam ili estos transirintaj la montojn,
         dudek ŝarĝoŝafoj ŝarĝitaj per nutroj, tridek, kiuj
         portis donacojn el tio, kion la lando havas plej
         kurioza, kaj kvindek ŝarĝitaj per oro, gemoj kaj
         diamantoj. La reĝo ameme kisis la du vagulojn.
      </p>
      <p class="p">Estis bela spektaklo ilia foriro kaj la maniero,
         laŭ kiu ili estis suprenlevataj, ili kaj iliaj ŝafoj, ĝis
         la supro de l' montoj. La fizikistoj adiaŭis ilin,
         post kiam ili estis en sendanĝereco, kaj Kandid ne
         plu havis alian deziron kaj celon ol iri proponi
         siajn ŝafojn al F-ino Kunegond.
      </p>
      <p class="p">«Ni havas, li diris, sufiĉon por pagi al la guberniestro 
         de Bonaero, se F-ino Kunegond estas
         vendotaksigota. Ni iru al Kajeno, ne enŝipiĝu, kaj
         poste ni vidos, kiun reĝlandon ni povos aĉeti.»
      </p>
      <hr>
      <div class="footnotes">
         <p id="XVIII_1">(<a href="XVIII.html#fn_XVIII_1"><sup>↑1</sup></a>)  Nomo de la dinastio,
            kiu reĝis en Peruvio antaŭ la hispana konkiro. La lasta 
            reĝo de la familio de la Inkasoj, Atahualpa, estis mortigata 
            de Pizaro, en 1533
         </p>
         <p id="XVIII_2">(<a href="XVIII.html#fn_XVIII_2"><sup>↑2</sup></a>)  Angle: Raleigh
         </p>
      </div>
      <div class="footer"><a href="XIX.html">Ĉapitro XIX&nbsp;&gt;&gt;</a></div>
   </body>
</html>