<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XX</title>
   </head>
   <body background="../bld/papero.jpg">
      <div class="header"><span class="header_left"><a href="XIX.html">&lt;&lt;&nbsp;Ĉapitro XIX</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XX</h3>
      <div class="epigraph">
         <p class="first_p">Kio okazis surmare al Kandid kaj al Marten.</p>
      </div>
      <p class="first_p">Do la maljuna scienculo, kiu nomiĝis Marten,
         enŝipiĝis por veturi al Bordo kun Kandid. Ambaŭ
         estis multon vidintaj kaj suferintaj; kaj eĉ se la
         ŝipo estus naĝanta de Surinam al Japanio preter
         la promontoro de Bon-Espero, ili estus havintaj
         temojn por diskuti pri la morala malbono kaj pri
         la fizika malbono dum la tuta vojaĝo.
      </p>
      <p class="p">Tamen Kandid havis grandan avantaĝon super
         Marten: li ĉiam esperis revidi F-inon Kunegond,
         dum Marten havis nenion por esperi; plie li havis
         oron kaj diamantojn; kaj, kvankam li estis perdinta 
         cent dikajn ruĝajn ŝafojn, ŝarĝitajn per la plej
         grandaj trezoroj el la tero, kvankam li ne povis
         forgesi la friponagon de la holanda mastro, tamen,
         kiam li pensis pri tio, kion li havis en la poŝoj,
         kaj kiam li parolis pri Kunegond, ĉefe ĉe la fino
         de la manĝado, li emis tiam al la sistemo de
         Panglos.
      </p>
      <p class="p">― Sed vi, sinjoro Marten, li diris al la scienculo,
         kion vi pensas pri ĉio ĉi? Kia estas via opinio
         pri la morala malbono kaj la fizika malbono?
      </p>
      <p class="p">― Sinjoro, respondis Marten, miaj pastroj kulpigis
         min, ke mi estas socinano; sed fakte mi estas
         maniĥeano (<a id="fn_XX_1" href="XX.html#XX_1"><sup>↓1</sup></a>).
      </p>
      <p class="p">― Vi mokas min, diris Kandid, ne plu ekzistas
         maniĥeanoj en la mondo.
      </p>
      <p class="p">― Mi estas unu el ili, diris Marten; mi ne
         scias kial, sed aliel mi ne povas pensi.
      </p>
      <p class="p">― Necesas, ke vi havu la diablon en la korpo,
         diris Kandid.
      </p>
      <p class="p">― Ĝi tiom aktive enmiksiĝas en la aferoj de
         ĉi tiu mondo, diris Marten, ke ĝi povas esti en
         mia korpo, kiel ĉie alie; sed mi konfesas al vi,
         ke ekrigardante ĉi tiun terglobon, aŭ pli ĝuste
         ĉi tiun globeton, mi pensas, ke Dio forlasis ĝin al
         la zorgoj de iu malbonfarulo; mi ĉiam faras escepton
         pri Eldorado.
      </p>
      <p class="p">Mi malofte vidis urbon, kiu ne deziras la ruiniĝon 
         de la najbara urbo, nek familion, kiu ne volus
         ekstermi alian familion. Ĉie la malfortuloj malamegas 
         la potenculojn, antaŭ kiuj ili malnoble
         humiliĝas, kaj la potenculoj traktas ilin kiel gregojn 
         (<a id="fn_XX_2" href="XX.html#XX_2"><sup>↓2</sup></a>),
         kies lanon kaj karnon oni vendas. Unu
         miliono da murdistoj enregimentigitaj, kurantaj de
         unu fino de Eŭropo ĝis la alia, profesie mortigadas
         kaj rabadas kun disciplino por gajni sian panon,
         tial ke ili ne havas pli honestan metion; kaj en
         la urboj, kiuj ŝajnas ĝui pacon, kaj kie floras la
         artoj, la homoj estas forkonsumataj de pli da envio,
         da zorgoj kaj maltrankviligoj ol sieĝata urbo havas
         da suferiloj. La kaŝitaj ĉagrenoj estas eĉ pli kruelaj
         ol la publikaj mizeroj. Unuvorte, da ili mi tiom
         vidis, mi tiom spertis, ke mi fariĝis maniĥeano.
      </p>
      <p class="p">― Ekzistas tamen bono, rebatis Kandid.</p>
      <p class="p">― Povas esti, diris Marten, sed ĝin mi ne konas.</p>
      <p class="p">Meze dum tiu disputo, oni aŭdis kanonbruon.
         La bruo duobliĝas de momento al momento. Ĉiu
         prenas sian lornon. Oni ekvidas du ŝipojn, kiuj
         interbatalas je trimejla distanco proksimume; la
         vento kondukis ambaŭ tiom proksime de la franca
         ŝipo, ke oni havis la plezuron vidi laŭplaĉe la
         batalon. Fine unu el la du ŝipoj pafadis tiom trafe
         kontraŭ la alian, ke ĉi tiu lasta dronis. Kandid
         kaj Marten klare ekvidis centon da homoj sur la
         ferdeko de la ŝipo, kiu subakviĝis; ili ĉiuj levis
         la brakojn al la ĉielo kaj aŭdigis terurajn kriadojn:
         dum unu momento ĉio estis enabismigata.
      </p>
      <p class="p">― Nu, diris Marten, jen estas kiel la homoj
         traktas unuj la aliajn.
      </p>
      <p class="p">― Estas vere, ke en tiu afero estas io diabla.
         Tiel parolante, li ekvidis mi ne scias kion kun
         brilega ruĝa koloro, kio naĝis apud la ŝipo. Oni
         sendis ŝalupon por esplori la naĝantan objekton:
         ĝi estis unu el liaj ŝafoj. Kandid havis pli da ĝojo,
         retrovante tiun ŝafon, ol li havis da aflikto perdante 
         cent da ili, ĉiuj ŝarĝitaj per dikaj diamantoj
         el Eldorado.
      </p>
      <p class="p">La franca kapitano baldaŭ ekvidis, ke la kapitano 
         de la subakviginta ŝipo estas hispana, kaj ke
         tiu de la subakvigita estis holanda pirato; ĝi estis
         tiu sama, kiu priŝtelis Kandid. La grandegaj riĉoj,
         kiujn tiu krimegulo estis rabinta, dronis kun li en
         la maro, kaj nur unu ŝafo estis savita.
      </p>
      <p class="p">― Vi vidas, diris Kandid al Marten, ke la krimo
         iafoje estas punata; tiu fripona holanda mastro
         havis la sorton, kiun li meritis.
      </p>
      <p class="p">― Jes, diris Marten; sed ĉu do necesis, ke la
         pasaĝeroj, kiuj estis sur lia ŝipo, ankaŭ pereu?
         Dio punis la friponon, la diablo dronigis la pasaĝerojn.
      </p>
      <p class="p">Dume la franca kaj la hispana ŝipoj plue iris,
         kaj Kandid daŭrigis sian interparoladon kun Marten.
         Dum dekkvin tagoj ili senĉese diskutis, kaj post
         tiu tempo la solvo estis same netrovebla kiel ĉe la
         unua tago. Sed almenaŭ ili parolis, ili komunikis
         ideojn unu al la alia, ili reciproke sin konsolis.
         Kandid karesis sian ŝafon. «Ĉar mi retrovis cin,
         li diris, mi povos ankaŭ retrovi Kunegond.»
      </p>
      <hr>
      <div class="footnotes">
         <p id="XX_1">(<a href="XX.html#fn_XX_1"><sup>↑1</sup></a>)  Maniĥeo estis
            filozofo, kiu vivis en Persio en la
            III-a jarcento. La maniĥeanoj instruis la religion kaj filozofian
            dogmon, laŭ kiu la mondo estas la faro de du kontraŭaj
            principoj, unu bona, la alia malbona, ambaŭ eternaj, sendependaj 
            kaj egale potencaj. 
            ― <i>Trad.</i></p>
         <p id="XX_2">(<a href="XX.html#fn_XX_2"><sup>↑2</sup></a>)  <em>Brutaro</em>. La vorto «grego» estas ĝenerale uzita de
            Zamenhof en «La Sankta Biblio» kaj estas certe tre oportuna.
         </p>
      </div>
      <div class="footer"><a href="XXI.html">Ĉapitro XXI&nbsp;&gt;&gt;</a></div>
   </body>
</html>