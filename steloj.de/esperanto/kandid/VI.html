<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro VI</title>
   </head>
   <body background="../bld/papero.jpg">
      <div class="header"><span class="header_left"><a href="V.html">&lt;&lt;&nbsp;Ĉapitro V</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro VI</h3>
      <div class="epigraph">
         <p class="first_p">Kiel oni faris belegan bruligon (<a id="fn_VI_1" href="VI.html#VI_1"><sup>↓1</sup></a>) por malhelpi la
            tertremojn, kaj kiel Kandid estis sidvange punfrapata.
         </p>
      </div>
      <p class="first_p">
         Post la tertremo, kiu detruis la tri kvaronojn
         de Lisbono, la saĝuloj el la lando ne povis trovi
         pli efikan rimedon por malhelpi kompletan ruiniĝon
         ol doni al la popolo belan religian punbruligon;
         estis decidite de la universitato de Koimbre 
         (<a id="fn_VI_2" href="VI.html#VI_2"><sup>↓2</sup></a>), ke
         la spektaklo de kelkaj personoj bruligataj per malvigla
         fajro, dum granda ceremonio, estas nepre
         bona rimedo por malhelpi la teron tremi.
      </p>
      <p class="p">Oni konsekvence kaptis Biskajanon, kiu estis
         edziĝinta kun sia sambaptopatrino (<a id="fn_VI_3" href="VI.html#VI_3"><sup>↓3</sup></a>), kaj du
         Portugalojn, kiuj ĉe manĝado de kokido deprenis ties
         lardon; post la tagmanĝo oni venis por ligi doktoron
         Panglos kaj lian disĉiplon Kandid, unu pro
         tio ke li parolis, kaj la alian, ĉar li aŭskultis kun
         aproba mieno: ambaŭ estis apartigite kondukataj
         en ĉambrojn, kie regis ega freŝo kaj en kiuj la
         suno neniam maloportunis; ok tagojn poste, oni
         vestis ilin per iu «san-benito» (<a id="fn_VI_4" href="VI.html#VI_4"><sup>↓4</sup></a>), kaj oni ornamis
         iliajn kapojn per paperaj mitroj. Sur la mitro kaj
         la «san-benito» de Kandid estis pentritaj flamoj
         renversitaj kaj diabloj, kiuj havis nek ungojn, nek
         vostojn; sed la diabloj de Panglos havis ungojn
         kaj vostojn kaj la flamoj staris nerenversite. Estante
         tiele vestitaj, ili procesie marŝis, kaj aŭdis tre kortuŝan
         predikon, kiun sekvis bela unutona muziko.
         Kandid estis kadence sidvange batata, dum oni
         kantis; la Biskajano kaj la du homoj, kiuj ne volis
         manĝi lardon, estis bruligataj, kaj Panglos estis
         pendigata, kvankam tio estis ne kutima (<a id="fn_VI_5" href="VI.html#VI_5"><sup>↓5</sup></a>). La
         saman tagon, la tero denove tremadis kun terura
         brukrakado (<a id="fn_VI_6" href="VI.html#VI_6"><sup>↓6</sup></a>).
      </p>
      <p class="p">Ekterurite, konsternite, duonfreneziĝinte, tute
         sangante, Kandid diris al si: «Se ĉi tie estas la
         plej eble bona mondo, kiaj do estas la aliaj? Ne tre
         gravas mia sidvanga frapado, tion mi jam spertis
         ĉe la Bulgaroj; sed, ho, mia kara Panglos! la plej
         eminenta el la filozofoj, ĉu estas eble, ke mi vidis
         vin pendigata, ne konante eĉ la kialon! Ho, mia
         kara anabaptisto! la plej bona el la homoj, ĉu estas
         eble, ke vi dronis en la haveno! Ho, fraŭlino
         Kunegond, la plej inda el ĉiuj, ĉu estas eble, ke
         oni trafendis al vi la ventron!»
      </p>
      <p class="p">Aŭdinte predikon, ricevinte batojn sur la postaĵon,
         absolvon kaj benon, li revenis apenaŭ povante stari,
         kiam maljunulino aliris al li kaj diris:
         «Mia filo, havu kuraĝon; iru kun mi.»
      </p>
      <hr>
      <div class="footnotes">
         <p id="VI_1">(<a href="VI.html#fn_VI_1"><sup>↑1</sup></a>) Tiu 
            bruligo reale okazis la 26. junio 1756.
         </p>
         <p id="VI_2">(<a href="VI.html#fn_VI_2"><sup>↑2</sup></a>) La Universitato de 
            Lisbono estis jam depost 1308 translokita
            en la urbon Koimbre (portugale: Coimbre).
         </p>
         <p id="VI_3">(<a href="VI.html#fn_VI_3"><sup>↑3</sup></a>) En 
            615 la papo Dieudone malpermesis la edziĝon inter
            gesambaptopatroj: <em>Nullus christianus suam commatrem im
               conjugium susciperet debet.</em></p>
         <p id="VI_4">(<a href="VI.html#fn_VI_4"><sup>↑4</sup></a>) Flava 
            jako, per kiu la inkvizitoroj vestis la bruligotojn.
         </p>
         <p id="VI_5">(<a href="VI.html#fn_VI_5"><sup>↑5</sup></a>) La 
            Inkvizicio ne kutimis pendigi herezulojn.
         </p>
         <p id="VI_6">(<a href="VI.html#fn_VI_6"><sup>↑6</sup></a>) Efektive
            okazis aliaj tremoj en 1756.
         </p>
      </div>
      <div class="footer"><a href="VII.html">Ĉapitro VII&nbsp;&gt;&gt;</a></div>
   </body>
</html>