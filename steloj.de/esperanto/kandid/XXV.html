<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XXV</title>
   </head>
   <body background="../bld/papero.jpg">
      <div class="header"><span class="header_left"><a href="XXIV.html">&lt;&lt;&nbsp;Ĉapitro XXIV</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XXV</h3>
      <div class="epigraph">
         <p class="first_p">Vizito ĉe la sinjorego Pokokurant, nobela Veneziano.</p>
      </div>
      <p class="first_p">Kandid kaj Marten gondole veturis sur la Brenta
         kaj alvenis ĉe la palaco de la nobela Pokokurant.
         La ĝardenoj estis aranĝitaj kaj ornamitaj per belaj
         statuoj el marmoro; la palaco estis bonstila. La
         mastro, sesdekjara, riĉega, akceptis tre ĝentile la
         du scivolemulojn, sed kun tre malmulte da fervoro,
         kio konfuzetis Kandid kaj ne malplaĉis al Marten.
      </p>
      <p class="p">Unue beletaj kaj pure vestitaj junulinoj prezentis
         ĉokoladon, kiun ili tre bone ŝaŭmkirlis. Kandid ne
         povis sin deteni laŭdi ilian belon, ilian afablan
         ĉarmon kaj ilian lerton. «Ili estas sufiĉe bonaj
         kreitoj, diris la senatano Pokokurant; kelkafoje mi
         kuŝigas ilin en mian liton, ĉar mi estas tre tedita
         de la sinjorinoj el la urbo, de iliaj koketoj, de iliaj
         ĵaluzoj, de iliaj disputoj, de iliaj humoroj, de iliaj
         malnobletaĵoj, de ilia malhumilo, kaj de sonetoj,
         kiujn oni devas verki aŭ mendi por ili; sed, sume,
         ĉi tiuj du junulinoj komencas tre tedi min.»
      </p>
      <p class="p">Kandid post la tagmanĝo, promenante en longa
         galerio, estis surprizata de la belo de la pentroj.
         Li demandis, kiuj majstroj pentris la du unuajn.
         «Ili estas de Rafaelo, diris la senatano; mi aĉetis
         ilin tre kare pro vanto antaŭ kelke da jaroj; oni
         diras, ke nenio estas pli bela en Italio, sed ili tute
         ne plaĉas al mi; ilia koloro estas tre malheliĝinta,
         la figuroj ne estas sufiĉe rondformaj kaj ne sufiĉe
         elstaras; la drapiraĵoj tute ne similas ŝtofon: 
         unuvorte malgraŭ ĉia laŭdo, mi ne trovas en ili veran
         imiton al la naturo. Mi ŝatos pentron, nur kiam mi
         opinios vidi la naturon mem: da tiaj ne ekzistas.
         Mi havas multe da pentroj, sed mi ne plu rigardas
         ilin.»
      </p>
      <p class="p">Pokokurant, atendante la vespermanĝon, ludigis
         al si koncerton. Kandid trovis la muzikon belega.
         «Tiu bruo, diris Pokokurant, povas distri dum unu
         duona horo; sed se ĝi daŭras pli longe ĝi tedas
         ĉiujn, kvankam neniu kuraĝas tion konfesi. La
         muziko hodiaŭ estas nur la arto ludi malfacilajn
         aferojn, kaj tio, kio estas nur malfacila, ne plaĉas
         post multe da tempo.
      </p>
      <p class="p">«Eble mi pli ŝatus operon, se oni ne estus
         trovinta la sekreton fari el ĝi monstron, kiu vekas
         ĉe mi egan indignon. Tiu ĉeestu, kiu deziras, la
         prezentadon de malbonaj tragedioj kun muziko, en
         kiuj la scenoj estas verkitaj kun la nura celo okazigi
         tre malĝustatempe du aŭ tri ridindajn kantojn, kiuj
         valorigas la gorĝon de iu aktorino; tiu svenu, kiu
         deziras aŭ povas, vidante kastriton kanteti en la
         rolo de Cezar kaj de Kato kaj promeni kun ĝene
         mallerta mieno sur iu scenejo; koncerne min, jam
         de longe mi fordecidis pri tiuj banaloj, kiuj hodiaŭ
         konsistigas la gloron de Italio, kaj kiujn suverenoj
         pagas tiom kare.» Kandid iom diskutis, sed kun
         moderemo. Marten havis la saman opinion, kiel la
         senatano.
      </p>
      <p class="p">Oni altabliĝis kaj post tre bona manĝo, oni
         eniris en la bibliotekon. Kandid vidante lukse binditan 
         libron de Homero, laŭdis la famegan moŝton
         pri lia bongusto.
      </p>
      <p class="p">― Jen estas, li diris, libro, kiu ĝuigis la grandan
         Panglos, la plej bonan filozofon el Germanio.
      </p>
      <p class="p">― Ĝi tute ne ĝuigas min, diris flegme Pokokurant; 
         iam oni kredigis al mi, ke legante ĝin,
         mi ricevas plezuron; sed tiu senĉesa sinsekvo da
         bataloj, kiuj similas ĉiuj unu al la aliaj, tiuj dioj,
         kiuj ĉiam agas kaj ne faras ion definitivan, tiu
         Heleno, kiu estas la kaŭzo de la milito, kaj kiu
         apenaŭ estas aktorino en la teatraĵo; tiu Iljon,
         kiun oni sieĝas kaj kiun oni ne ekokupas, ĉio tio
         kaŭzis al mi mortan tedon. Mi kelkfoje demandis
         al kleruloj, ĉu ili tiom enuis, kiom mi ĉe tiu legado,
         ĉiuj sinceruloj konfesis al mi, ke la libro falas el
         iliaj manoj, sed ke oni devas ĉiam havi ĝin en sia
         biblioteko, kiel memoraĵon pri la antikvo, kaj kiel
         tiujn rustintajn medalojn, per kiuj oni komerci ne
         povas.
      </p>
      <p class="p">― Via ekscelenca moŝto ne pensas tiel pri Virgilo? 
         diris Kandid.
      </p>
      <p class="p">― Mi konsentas, diris Pokokurant, ke la dua,
         la kvara kaj la sesa parto de lia Eneido estas bonegaj; 
         sed koncerne lian pian Eneas, kaj la fortikan
         Kloant, kaj la amikon Akates, kaj la malgrandan
         Askanius, kaj la stultan reĝon Latinus, kaj la
         burĝan Amata, kaj la senspritegan Lavinia, mi ne
         kredas, ke ekzistas io pli senverva kaj malagrabla.
         Mi pli ŝatas Taso kaj la ridindajn fabelojn de
         Ariosto.
      </p>
      <p class="p">― Ĉu decas demandi vin, sinjoro, diris Kandid,
         ĉu vi ne havas grandan plezuron legante Horaco?
         
         — Estas maksimoj, diris Pokokurant, el kiuj
         bonsocietulo povas profiti, kaj kiuj, dirite en formo
         de viglaj versoj, gravuriĝas pli facile en la memoron; 
         sed lasas min tute indiferenta lia vojaĝo al
         Brindisi, kaj lia priskribo de malbona tagmanĝo,
         kaj de la ŝarĝportista disputo inter mi ne scias kia
         Pupilus, kies paroloj, li diras, <em>estis pusoplenaj</em>,
         kaj alia kies paroloj <em>estis vinagraj</em>. Nur kun tre
         forta naŭzo mi legis tiujn maldelikatajn versojn
         kontraŭ maljunulinojn kaj kontraŭ sorĉistinojn; kaj
         mi ne vidas, kia merito estas en tio, ke li diras al
         sia amiko Mecenas, ke se li metas lin en la rangon
         de la lirikaj poetoj, li frapas la astrojn per sia
         noblega frunto. La stultuloj admiras ĉion ĉe ŝatata
         aŭtoro. Mi legas nur por mi; mi ŝatas nur tion,
         kio indas je mi.
      </p>
      <p class="p">Kandid, kies edukado faris, ke li juĝis nenion
         per si mem, estis tre mirigata de tio, kion li aŭdis;
         kaj Marten opiniis, ke la pensmaniero de Pokokurant 
         estis sufiĉe saĝa.
      </p>
      <p class="p">― Ho! jen estas libro de Cicero, diris Kandid;
         rilate al tiu granda homo, mi pensas, ke vi ne
         enuas ĉe la legado de liaj verkoj?
      </p>
      <p class="p">― Neniam mi legas ilin, respondis la Veneziano.
         Ĉu povas interesi min, ke li pledis por Rabirius aŭ
         por Kluentius? Sufiĉas al mi la procesoj, kiujn mi
         juĝas; mi prefere estus kontentiĝinta je liaj filozofaj 
         verkoj; sed kiam mi vidis, ke li dubas pri ĉio,
         mi konkludis, ke mi estas same klera kiel li kaj
         ke mi bezonis nenies helpon per esti malklera.
      </p>
      <p class="p">― Ha! jen estas okdek volumoj el verkaĵoj de
         scienca akademio, ekkriis Marten; povas esti, ke
         tie troviĝas io valora.
      </p>
      <p class="p">― Ĝi estus, diris Pokokurant, se nur unu el la
         aŭtoroj de tiu konfuzaĉo estus elpensinta la arton
         fari pinglojn; sed en ĉiuj tiuj libroj troviĝas nur
         vanaj sistemoj kaj ne eĉ unu sola utila afero.
      </p>
      <p class="p">― Kiom da teatraĵoj mi vidas tie, diris Kandid,
         en itala lingvo, en hispana, en franca!
      </p>
      <p class="p">― Jes, diris la senatano, estas tri mil da ili,
         kaj ne eĉ tridek-duoj da bonaj. Rilate al tiuj
         kolektoj da predikoj, kiuj ĉiuj kune ne valoras
         paĝon de Seneko, kaj ĉiuj tiuj dikaj volumoj pri
         teologio, estu certa, ke neniam mi malfermas ilin,
         nek mi nek aliu.
      </p>
      <p class="p">Marten ekvidis bretaron ŝarĝitan per anglaj
         libroj. Li diris:
      </p>
      <p class="p">― Mi kredas, ke plaĉas al respublikano la plejparto 
         da tiuj libroj klare verkitaj.
      </p>
      <p class="p">― Jes, respondis Pokokurant, estas bele skribi
         kion oni pensas; tio estas privilegio de la homo.
         En la tuta Italio, oni skribas nur kion oni ne
         pensas; kiuj loĝas en la patrio de la Cezaroj kaj
         de la Antonenoj, tiuj ne kuraĝas havi ideon sen la
         permeso de jakobeno. Mi estus kontenta pri la
         libero, kiu inspiras la anglajn geniulojn, se la pasio
         kaj la partiemo ne difektus ĉion, kio estas ŝatinda
         en tiu multvalora libero.
      </p>
      <p class="p">Kandid, ekvidante libron de Milt'n 
         (<a id="fn_XXV_1" href="XXV.html#XXV_1"><sup>↓1</sup></a>), demandis
         al Pokokurant, ĉu li ne konsideras tiun aŭtoron
         kiel grandan homon.
      </p>
      <p class="p">― Kiun? li diris, tiun barbaron, kiu faris longan
         komentadon pri la unua ĉapitro de la Genezo en
         dek volumoj el malbelsonaj versoj? tiun maldelikatan
         imitanton de la Grekoj, kiu kripligas la
         kreadon, kaj kiu, dum Moseo reprezentas la Eternulon, 
         produktantan la mondon per la parolo, igas
         la <em>Messiah</em> (<a id="fn_XXV_2" href="XXV.html#XXV_2"><sup>↓2</sup></a>) elpreni cirkelon el iu ŝranko en
         la ĉielo por desegni sian verkon? Ĉu mi povus
         ŝati tiun, kiu difektis la inferon de Taso; kiu
         maskas Lucifer jen bufre, jen pigmee, kiu ripetigas
         al li centfoje la samajn paroladojn; kiu disputigas
         lin pri teologio; kiu, serioze imitante la komikan
         inventon pri eksplodpafiloj de Ariosto, igas la
         diablojn kanonpafadi en la ĉielon? Nek mi, nek
         aliu en Italio povis ŝati tiujn bedaŭrindajn 
         ekstravagancojn. La edziĝo de la Peko kun la Morto
         kaj la kolubroj, kiujn naskas la Peko, vomigas
         ĉiun homon, kiu havas guston iom delikatan, kaj
         lia longa priskribo de hospitalo konvenas nur por
         tombisto. Tiu malklara, strangeta kaj naŭza poemo
         estis malŝatata tuj ĉe ĝia naskiĝo; ĝin mi traktas
         hodiaŭ kiel en ĝia patrio ĝi estis traktata de la
         samtempuloj. Cetere, mi diras, kion mi pensas kaj
         tute ne atentas ĉu la aliaj pensas kiel mi.
      </p>
      <p class="p">Kandid estis tre ĉagrena pro tiuj paroloj; li
         respektis Homero, iom li ŝatis Milt'n.
      </p>
      <p class="p">― Ho, ve! li diris mallaŭte al Marten, mi tre
         timas, ke ĉi tiu homo havas nur malŝategon por
         niaj germanaj poetoj.
      </p>
      <p class="p">― Ne estus en tio granda domaĝo, diris Marten.</p>
      <p class="p">― Ho! kia supera homo! diris Kandid al Marten
         tra la dentoj, kia granda geniulo estas tiu Pokokurant! 
         Nenio povas plaĉi al li.
      </p>
      <p class="p">ĈAPITRO XXV 1435</p>
      <p class="p">Tiel revuinte ĉiujn librojn, ili malsupreniris en
         la ĝardenon. Kandid laŭdis ties ĉiujn belecojn.
      </p>
      <p class="p">― Mi konas nenion pli malbongustan, diris la
         mastro; ni havas ĉi tie nur bagatelaĵojn; sed tuj
         morgaŭ mi ordonos, ke oni konstruu alian laŭ pli
         admirinda desegno.
      </p>
      <p class="p">Kiam la du scivolemuloj estis adiaŭintaj lian
         ekscelencan moŝton:
      </p>
      <p class="p">― Nu, diris Kandid al Marten, vi konsentos,
         ke jen estas la plej feliĉa el ĉiuj homoj, ĉar li ne
         estas sklavo de ĉio, kion li posedas.
      </p>
      <p class="p">― Ĉu do vi ne vidas, diris Marten, ke ĉio, kion
         li posedas, naŭzas lin? Plato diris, jam de longe,
         ke la plej bonaj stomakoj ne estas tiuj, kiuj malakceptas 
         ĉiujn nutrojn.
      </p>
      <p class="p">― Sed, diris Kandid, ĉion kritiki, konstati
         mankojn tie, kie aliaj homoj kredas vidi belecojn,
         ĉu tio ne donas plezuron?
      </p>
      <p class="p">― Tio signifas, diris Marten, ke ne havi plezuron, 
         tio donas plezuron?
      </p>
      <p class="p">― Nu bone! diris Kandid, nur mi estos feliĉa,
         kiam mi revidos F-inon Kunegond.
      </p>
      <p class="p">― Estas ĉiam saĝe esperi, diris Marten.</p>
      <p class="p">Tamen la tagoj, la semajnoj forpasis; Kakambo
         ne revenis, kaj Kandid estis tiom profundiĝinta en
         sian doloron, ke li ne rimarkis, ke Paket kaj frato
         Levkojo eĉ ne venis por lin danki.
      </p>
      <hr>
      <div class="footnotes">
         <p id="XXV_1">(<a href="XXV.html#fn_XXV_1"><sup>↑1</sup></a>)  Angle: Milton.
         </p>
         <p id="XXV_2">(<a href="XXV.html#fn_XXV_2"><sup>↑2</sup></a>) Ĉi 
            tiu angla vorto troviĝas en la franca teksto, 
            Esperante: Mesio.
         </p>
      </div>
      <div class="footer"><a href="XXVI.html">Ĉapitro XXVI&nbsp;&gt;&gt;</a></div>
   </body>
</html>