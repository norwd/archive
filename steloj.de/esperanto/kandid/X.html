<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro X</title>
   </head>
   <body background="../bld/papero.jpg">
      <div class="header"><span class="header_left"><a href="IX.html">&lt;&lt;&nbsp;Ĉapitro IX</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro X</h3>
      <div class="epigraph">
         <p class="first_p">En kia mizerego Kandid, Kunegond kaj la maljunulino
            alvenas en Kadiz, kaj pri ilia enŝipiĝo.
         </p>
      </div>
      <p class="first_p">― Kiu do sukcesis ŝteli miajn monerojn kaj miajn
         diamantojn? diris plorante Kunegond. Per kio ni
         vivos? kiel ni faros? kie trovi inkvizitorojn kaj
         judojn, kiuj donacos al mi aliajn?
      </p>
      <p class="p">― Ho ve! diris la maljunulino, mi tre suspektas,
         ke la ŝtelinto estas tiu respektinda kordeliero 
         (<a id="fn_X_1" href="X.html#X_1"><sup>↓1</sup></a>),
         kiu tranoktis kun ni ĉe la sama gastejo en Badajoz;
         Dio gardu min, ke mi faru nepravan juĝon! sed
         dufoje li eniris nian ĉambron; kaj foriris longe
         antaŭ ni.
      </p>
      <p class="p">― Ho ve! diris Kandid, la bona Panglos jam
         ofte pruvis al mi, ke la riĉoj de la tero estas
         komunaj por ĉiuj homoj, ke ĉiu pri ili havas saman
         rajton. Laŭ tiuj principoj, tiu kordeliero devus
         almenaŭ lasi al ni sufiĉon por fini nian vojaĝon.
         Ĉu do restas al vi nenio, mia bela Kunegond?
      </p>
      <p class="p">― Ne eĉ unu monero, ŝi diris.</p>
      <p class="p">― Kion fari? diris Kandid.</p>
      <p class="p">― Ni vendu unu el la ĉevaloj, diris la maljunulino;
         mi postsele sidos kun fraŭlino, kvankam
         mi povas sidi nur sur unu vango, kaj ni atingos
         Kadiz.
      </p>
      <p class="p">En la sama gastejo estis prioro de benediktanoj,
         li malkare aĉetis la ĉevalon. Kandid, Kunegond
         kaj la maljunulino pasis tra Lucena, tra Ŝilas, tra
         Lebriksa, kaj fine venis al Kadiz. Ĉi tie oni ekipis
         ŝiparon por milite prudentigi la respektindajn jezuitojn
         de Paragvajo, kiujn oni kulpigis, ke ili
         ribeligis unu el siaj hordoj kontraŭ la reĝoj de
         Hispanio kaj Portugalio, apud la urbo Sankta Sakramento.
         Kandid, kiu militservis ĉe la Bulgaroj,
         faris antaŭ la generalo de la malgranda armeo
         bulgaran ekzercadon kun tiom da eleganta facilo,
         da rapido, da lerto, da fiero, da facilmoveco,
         ke oni donis al li por komandi infanterian roton.
         Jen li estas kapitano; li enŝipiĝas kun fraŭlino
         Kunegond, la maljunulino, du servistoj, kaj du
         andaluziaj ĉevaloj, kiuj apartenis al sinjoro la
         granda inkvizitoro de Portugalio.
      </p>
      <p class="p">Dum la marvojaĝo ili multe rezonadis pri la
         filozofio de la kompatinda Panglos.
      </p>
      <p class="p">― Ni iras en alian mondon, diris Kandid; sendube
         estas en tiu, kie ĉio estas bona: ĉar estas
         konfesende, ke oni povus iom ĝemi pro tio, kio
         fizike kaj morale okazas en la nia.
      </p>
      <p class="p">― Per mia tuta koro mi amas vin, diris Kunegond;
         sed mi ankoraŭ havas la animon tute
         timigita de tio, kion mi vidis, de tio, kion mi spertis.
      </p>
      <p class="p">― Ĉio bone prosperos, respondis Kandid; la
         maro de ĉi tiu nova mondo jam estas pli bona ol
         tiuj en Eŭropo; ĝi estas pli kvieta, la ventoj pli
         konstantaj. Certe estas la nova mondo, kiu estas
         la kiel eble plej bona mondo.
      </p>
      <p class="p">― Tia estu la volo de Dio! diris Kunegond;
         sed mi estis tiom terure malfeliĉa en la malnova,
         ke mia koro ne plu kapablas esperi.
      </p>
      <p class="p">― Vi plendas, diris la maljunulino! ho ve! vi
         ne spertis tiajn malfeliĉojn, kiaj estis la miaj.
      </p>
      <p class="p">Kunegond preskaŭ ekridis, kaj opiniis, ke tiu
         bonulino estas tre amuza, pretendante, esti pli malfeliĉa
         ol ŝi. «Ho ve! ŝi diris al ŝi, mia bonulino,
         krom se vi estis seksperfortata de du Bulgaroj, se
         vi ricevis du tranĉilpikojn en la ventron, se oni
         fordetruis al vi du kastelojn, mortigis ĉe via vido
         du patrojn kaj du patrinojn, kaj se vi havis du
         amatojn vipitajn ĉe religia bruligo, mi ne vidas,
         ke vi superas min tiurilate; aldonu, ke mi naskiĝis
         baronino kun sepdek du gradoj da nobeleco, kaj
         ke mi estis kuiristino.»
      </p>
      <p class="p">― Fraŭlino, respondis la maljunulino, vi ne
         konas mian devenon; kaj se mi montrus al vi
         mian postaĵon, vi ne parolus tiel, kiel vi parolas
         kaj vi hezitus en via juĝo.
      </p>
      <p class="p">Tia parolado naskis tre grandan scivolon en la
         spirito de Kunegond kaj de Kandid. La maljunulino
         parolis al ili jene.
      </p>
      <hr>
      <div class="footnotes">
         <p id="X_1">(<a href="X.html#fn_X_1"><sup>↑1</sup></a>) Monaĥo el la societo de franciskanoj.
         </p>
      </div>
      <div class="footer"><a href="XI.html">Ĉapitro XI&nbsp;&gt;&gt;</a></div>
   </body>
</html>