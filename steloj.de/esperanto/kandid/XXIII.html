<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XXIII</title>
   </head>
   <body background="../bld/papero.jpg">
      <div class="header"><span class="header_left"><a href="XXII.html">&lt;&lt;&nbsp;Ĉapitro XXII</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XXIII</h3>
      <div class="epigraph">
         <p class="first_p">Kandid kaj Marten iras al la bordoj de Anglio;
            kion ili vidas tie.
         </p>
      </div>
      <p class="first_p">― Ha Panglos! Panglos! Ha! Marten! Marten!
         Ha! mia kara Kunegond! kio do estas ĉi tiu
         mondo? diris Kandid 
         sur la holanda
         ŝipo.
      </p>
      <p class="p">― Estas io tre
         freneza kaj tre
         abomena, respondis
         Marten.
      </p>
      <p class="p">― Vi konas
         Anglion; ĉu oni
         estas tie same freneza 
         kiel en Francio?
      </p>
      <p class="p">
         
         <p align="center"><img src="../bld/kandid/marten.png" alt="marten" width="600" vspace="20"><br><em>Marten</em></p>
         
      </p>
      <p class="p">― Estas alia
         speco de frenezo,
         diris Marten. Vi
         scias, ke tiuj du
         nacioj militas unu kontraŭ la alian pro kelkaj
         akroj da neĝo ĉirkaŭe de Kanado, kaj ke ili
         elspezas por tiu bela milito multe pli ol valoras
         Kanado (<a id="fn_XXIII_1" href="XXIII.html#XXIII_1"><sup>↓1</sup></a>). Mi
         ne estas sufiĉe klera por diri al
         vi, ĉu en iu lando estas pli da frenezuloj ol en
         alia; mi scias nur, ke ĝenerale la homoj, kiujn
         ni baldaŭ vidos, estas tre nigrehumoremaj.
      </p>
      <p class="p">Tiel babilante, ili albordiĝis ĉe Portsmt; amasego
         da homoj kovris la bordon, kaj atente rigardis
         dikulon, kiu sur la ferdeko de unu ŝipo el la
         aro staris sur la genuoj, kun la okuloj vinditaj;
         kvar soldatoj, postenigitaj vid-al-vide tiu homo
         tute trankvile pafis al li po tri kuglojn en la kranion;
         kaj la tuta kunvenintaro foriris treege kontenta
      </p>
      <p class="p">― Kio estas ĉio ĉi? diris Kandid, kaj kiu
         demono superregas ĉie?
      </p>
      <p class="p">Li demandis, kiu estas tiu dikulo, kiun oni ĵus
         ceremonie mortigis?
      </p>
      <p class="p">― Ĝi estas admiralo (<a id="fn_XXIII_2" href="XXIII.html#XXIII_2"><sup>↓2</sup></a>), 
         oni respondis al li.
      </p>
      <p class="p">― Kaj kial mortigi tiun admiralon?</p>
      <p class="p">― Tial ke li ne kaŭzis la morton de sufiĉe da
         homoj; li batalis kontraŭ francan admiralon, kaj
         oni opiniis, ke li ne estis sufiĉe proksime de sia
         kontraŭulo.
      </p>
      <p class="p">― Sed, diris Kandid, la franca admiralo estis
         same malproksime de la angla admiralo, kiel ĉi
         tiu estis de la alia!
      </p>
      <p class="p">― Tio estas nekontraŭdirebla, oni rebatis al
         li; sed en ĉi tiu lando estas bone mortigi de tempo al
         tempo iun admiralon por kuraĝigi la aliajn.
      </p>
      <p class="p">
         Kandid estis tiom senkonsciigita kaj ofendita
         de tio, kion li vidis kaj de tio, kion li aŭdis, ke li
         eĉ ne volis elŝipiĝi, kaj kontraktis kun la holanda
         ŝipmastro (je la risko, ke li ŝtelos lin, kiel tiu el
         Surinam) por ke li veturigu lin senprokraste al
         Venezio.
      </p>
      <p class="p">La mastro estis preta post du tagoj. Oni randiris 
         Francion, oni pasis ĉe vido al Lisbono, kaj
         Kandid tremis (<a id="fn_XXIII_3" href="XXIII.html#XXIII_3"><sup>↓3</sup></a>). Oni eniris la markolon kaj la
         Mediteraneon; fine oni albordiĝis ĉe Venezio. «Dio
         estu laŭdata! diris Kandid ĉirkaŭbrakante Marten;
         estas ĉi tie, kie mi revidos la belan Kunegond.
         Mi fidas al Kakambo, kiel al mi mem. Ĉio estas
         bona, ĉio iras bone, ĉio iras kiel eble plej bone.»
      </p>
      <hr>
      <div class="footnotes">
         <p id="XXIII_1">(<a href="XXIII.html#fn_XXIII_1"><sup>↑1</sup></a>) En 1759, 
            la Angloj invadis Kanadon kaj Francio devis
            ĝin cedi per la Pariza kontrakto en 1763.
         </p>
         <p id="XXIII_2">(<a href="XXIII.html#fn_XXIII_2"><sup>↑2</sup></a>) Admiralo 
            Bing (angle: Byng) estis ekzekutata la 14-an
            de marto 1757 pro sia malvenko apud Minorko.
         </p>
         <p id="XXIII_3">(<a href="XXIII.html#fn_XXIII_3"><sup>↑3</sup></a>)  Oni 
            memoru pri la ĉapitroj V kaj VI.
         </p>
      </div>
      <div class="footer"><a href="XXIV.html">Ĉapitro XXIV&nbsp;&gt;&gt;</a></div>
   </body>
</html>