<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XVI</title>
   </head>
   <body background="../bld/papero.jpg">
      <div class="header"><span class="header_left"><a href="XV.html">&lt;&lt;&nbsp;Ĉapitro XV</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XVI</h3>
      <div class="epigraph">
         <p class="first_p">Kio okazis al la du vojaĝantoj kun du junulinoj, du simioj,
            kaj kun la sovaĝuloj nomataj Grandoreluloj.
         </p>
      </div>
      <p class="first_p">Kandid kaj lia servisto jam estis trans la bariloj,
         kaj neniu ankoraŭ sciis en la tendaro pri la
         morto de l' germana jezuito. La vigle atenta Kakambo
         estis zorginta pri plenigo de sia kofro je
         pano, ĉokolado, ŝinko, fruktoj kaj ioma kvanto da
         vino. Rajdante sur siaj andaluziaj ĉevaloj, ili penetris
         en nekonatan landon, kie ili neniun vojon
         eltrovis. Fine bela herbejo tratranĉita de riveretoj
         aperis antaŭ ili. Niaj du vojaĝantoj paŝtas siajn
         rajdobestojn. Kakambo proponas al sia mastro, ke
         ili manĝu kaj li mem ekmanĝas. «Ĉu estas eble,
         ke mi manĝu, diris Kandid, ĉe la penso, ke mi
         mortigis la filon de lia barona moŝto kaj ke mi
         estas kondamnita neniam plu vidi dum mia vivo
         la belan Kunegond? Ĉu utilas, ke mi plidaŭrigu
         miajn mizerajn tagojn, ĉar mi devas for de ŝi
         pasigaĉi ilin kun konsciencriproĉoj kaj malespero?
         Kaj kion diros la ĵurnalo de Trevu? 
         (<a id="fn_XVI_1" href="XVI.html#XVI_1"><sup>↓1</sup></a>)
         »
      </p>
      <p class="p">
         Tiel parolante, li tamen manĝis. La suno malleviĝis.
         La du erarvagantoj aŭdis kelkajn krietojn
         kiuj ŝajne estis eligataj de virinoj. Ili ne sciis, ĉu
         tiuj krioj atestis doloron aŭ ĝojon; sed ili rapidiĝante
         stariĝis kun tia maltrankviliĝo kaj tia timo,
         kiujn havigas ĉio en nekonata lando. Tiun brukriadon
         faris du junulinoj, tute nudaj, kiuj kvazaŭ
         flugetante kuris ĉe la rando de la herbejo, dum du
         simioj sekvis ilin, mordante iliajn sidvangojn. Kandid
         estis kortuŝata pro kompato: li lernis pafi ĉe la
         Bulgaroj, kaj li kapablis traffaligi nukseton en
         arbustotufo, ne tuŝante la foliojn. Li prenas sian
         dutuban pafilon, pafas, kaj mortigas la du simiojn.
      </p>
      <p class="p">― Dio estu laŭdata, mia kara Kakambo! mi
         tiris el granda danĝero tiujn du kompatindajn kreitaĵojn;
         se mi pekis, mortigante unu inkvizitoron
         kaj unu jezuiton, tion mi certe repagis, savante la
         vivon al du junulinoj. Eble ili estas du nobelaj
         fraŭlinoj, kaj tiu aventuro havigos al ni en la lando
         grandajn avantaĝojn.
      </p>
      <p class="p">Li estis daŭriganta, sed lia lango kripliĝis, kiam
         li vidis tiujn du junulinojn ameme kisi la du simiojn,
         ploregi ĉe iliaj korpoj kaj plenigi la aeron per
         plej doloraj krioj.
      </p>
      <p class="p">― Mi ne antaŭvidis tiom da bonanimeco, diris
         fine Kandid al Kakambo, kiu rebatis:
      </p>
      <p class="p">― Nu, vi faris belan ĉefverkon, mia mastro;
         vi mortigis la amatojn de tiuj fraŭlinoj.
      </p>
      <p class="p">― Iliaj amatoj! ĉu eble? vi mokas min, Kakambo; kiel mi povus kredi vin?</p>
      <p class="p">― Mia kara mastro, rebatis Kakambo, vi ĉiam
         estas pri ĉio mirigita; kial vi juĝas stranga, ke en
         kelkaj landoj estas simioj, kiuj akiras favoron de
         virinoj? Ili estas kvarone homoj, kiel mi estas
         kvarone Hispano.
      </p>
      <p class="p">― Ho ve, daŭrigis Kandid, mi memoras, esti
         aŭdinta majstron Panglos diri, ke similaj akcidentoj
         jam okazis, kaj ke el tiuj miksiĝoj naskiĝis kaproviroj,
         faŭnoj, satirusoj; ke tiajn vidis pluraj altranguloj;
         sed mi konsideris tion kiel fabelojn.
      </p>
      <p class="p">― Nu, vi nun devas esti konvinkita, ke ĝi estas
         vero, kaj vi vidas kiel kondutas la personoj, kiuj
         ne ricevis ian edukadon; tio ne gravas, sed mi
         timas, ke tiuj sinjorinoj preparas por ni ian insidon.
      </p>
      <p class="p">Tiuj solidaj pripensoj instigis Kandid forlasi la
         herbejon kaj penetri en arbaron. Tie li vespermanĝis
         kun Kakambo; kaj ambaŭ, malbeninte la
         inkvizitoron el Portugalio, la guberniestron de Bonaero
         kaj la baronon, ekdormis sur musko. Ĉe sia
         vekiĝo, ili sentis, ke ili ne povas moviĝi; la kaŭzo
         estis, ke dum la nokto la Grandoreluloj, la enlandanoj,
         katenis ilin per ŝnuroj el ŝelo de arbo, sekve
         de denunco de la du sinjorinoj. Ili estis ĉirkaŭitaj
         de kvindeko da Grandoreluloj tute nudaj, armitaj
         per sagoj, frapilegoj kaj hakiloj el ŝtono: unuj
         boligis akvon en granda kaldrono; aliaj pretigis
         rostostangojn, kaj ĉiuj kriis: «Ĝi estas jezuito, ĝi
         estas jezuito! ni estos venĝataj, kaj havos bonan
         manĝon; ni manĝu jezuitaĵon, ni manĝu jezuitaĵon! 
         (<a id="fn_XVI_2" href="XVI.html#XVI_2"><sup>↓2</sup></a>)»
      </p>
      <p class="p">― Mi jam diris al vi, mia kara mastro, ekkriis
         Kakambo, ke tiuj du junulinoj insidos al ni.
      </p>
      <p class="p"> 
         Kandid ekvidante la kaldronegon kaj la rostostangojn, ekkriis:
      </p>
      <p class="p">― Ni certe estos ĉu rostataj, ĉu boligataj. Ha!
         kion dirus majstro Panglos, se li vidus, kiel kondutas primitivuloj?
         Ĉio estas bona, konsentite; sed mi konfesas, ke estas
         tre kruele esti perdinta F-inon
         Kunegond kaj esti rostota de Grandoreluloj.
      </p>
      <p class="p">Kakambo neniam perdis sian memregon. Li
         diris al la malĝojigita Kandid:
      </p>
      <p class="p">― Ne malesperu; mi iomete komprenas la ĵargonon de
         ĉi tiuj popoloj; mi tuj parolos al ili.
      </p>
      <p class="p">― Ne forgesu, diris Kandid, admone komprenigi al ili,
         ke ili kondutas terure malhumanece,
         kuirante homojn, kaj ke tio estas tute nekristana.
      </p>
      <p class="p">«Sinjoroj, diris Kakambo, ĉu do vi hodiaŭ
         intencas manĝi unu jezuiton? nu, bone; nenio
         estas pli justa ol tiel trakti siajn malamikojn.
         Efektive la natura juro instruas al ni mortigi nian
         proksimulon, kaj tiel oni agas sur la tuta tero. Se
         ni ne profitas nian rajton ĝin manĝi, estas pro tio
         cetere, ke ni havas bonan alian manĝon; sed vi
         ne havas samajn vivrimedojn kiel ni: certe estas
         preferinde manĝi siajn malamikojn ol forlasi al
         korvoj kaj kornikoj la rezultaĵon de sia venko.
         Sed, sinjoroj, vi certe ne volus manĝi viajn amikojn.
         Vi kredas esti trapikontaj per rostostango
         jezuiton, kaj estas via defendanto, estas malamiko
         de viaj malamikoj, kiun vi estas rostonta. Rilate
         min, eksciu, ke mi naskiĝis en via lando; la sinjoro,
         kiun vi vidas, estas mia mastro, kaj, anstataŭ
         esti jezuito, li ĵus mortigis jezuiton, li surhavas
         ties vestojn: jen estas la kaŭzo de via eraro. Por
         kontroli mian diron, prenu lian robon, portu ĝin
         ĝis la unua barilo de la regno de <em>los padres</em>;
         demandu, ĉu mia mastro ne mortigis jezuito-oficiron.
         Vi bezonos malmulte da tempo; vi ja povos manĝi
         nin poste, se vi eltrovos, ke mi mensogis al vi.
         Sed, se mi diris al vi la veron, vi tre certe liberigos
         nin, ĉar vi bone konas la principojn de la
         ĝenerala juro, la morojn kaj la leĝojn.»
      </p>
      <p class="p">La Grandoreluloj juĝis tiun parolon tre saĝa;
         ili deputis du eminentulojn por iri diligente informiĝi
         pri la afero; la du deputitoj saĝe plenumis sian
         komision, kaj baldaŭ revenis, kunportante bonajn
         sciigojn. La Grandoreluloj liberigis siajn du kaptitojn,
         faris al ili multe da afabloj, proponis al ili
         junulinojn, donis refreŝigojn kaj kondukis ilin ĝis
         la limapudoj de siaj ŝtatoj, kun ĝojego kriante:
         «Li ne estas jezuito, li ne estas jezuito!»
      </p>
      <p class="p">Kandid ne laciĝis admiri la motivon de sia
         liberiĝo. «Kia popolo! li diris, kiaj homoj! kiaj
         moroj! Se mi ne havus la feliĉon esti per mia
         spado trapikinta la korpon de la frato de F-ino
         Kunegond, mi estus senpardone manĝita. Sed,
         ĉion konsiderante, la pura naturo estas bona, ĉar ĉi
         tiuj homoj, anstataŭ min manĝi, faris al mi mil ĝentilojn,
         tuj kiam ili eksciis, ke mi ne estas jezuito.»
      </p>
      <hr>
      <div class="footnotes">
         <p id="XVI_1">(<a href="XVI.html#fn_XVI_1"><sup>↑1</sup></a>)  Aludo pri <em>Raportoj por helpi al la historio de sciencoj
               kaj belartoj,</em> kiujn publikigis la jezuitoj de Trevu (france:
            Trevoux) kaj Parizo de 1701 ĝis 1761. 
            ― <i>Trad.</i></p>
         <p id="XVI_2">(<a href="XVI.html#fn_XVI_2"><sup>↑2</sup></a>)  Tio estas unu el la unuaj fortegaj atakoj de la filozofoj
            kontraŭ la jezuitoj, kiuj, per siaj denuncoj, malpermesigis
            la publikadon de la <em>Enciklopedio</em>. 
            ― <i>Trad.</i></p>
      </div>
      <div class="footer"><a href="XVII.html">Ĉapitro XVII&nbsp;&gt;&gt;</a></div>
   </body>
</html>