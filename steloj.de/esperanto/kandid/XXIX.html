<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XXIX</title>
   </head>
   <body background="../bld/papero.jpg">
      <div class="header"><span class="header_left"><a href="XXVIII.html">&lt;&lt;&nbsp;Ĉapitro XXVIII</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XXIX</h3>
      <div class="epigraph">
         <p class="first_p">Kiel Kandid retrovis Kunegond kaj la maljunulinon.</p>
      </div>
      <p class="first_p">Dum Kandid, la barono, Panglos, Marten kaj
         Kakambo rakontis siajn aventurojn, dum ili rezonadis 
         pri malnecesaj kaj necesaj okazoj de ĉi tiu
         universo, dum ili disputis pri la efikoj kaj la kaŭzoj,
         pri la morala malbono kaj la fizika malbono, pri
         la libero kaj la neceso, pri la konsoloj, kiujn oni
         povas sperti, kiam oni estas punlaborulo sur galero
         en Turkio, ili atingis la bordon de la Propontid
         ĉe la domo de la princo de Transilvanio. La unuaj
         vidaĵoj estis Kunegond kaj la maljunulino, kiuj
         etendis sur ŝnurojn viŝtukojn, por ke ili sekiĝu.
      </p>
      <p class="p">Ĉe tia vido la barono paliĝis. La molkora amanto
         Kandid, vidante sian belan Kunegond malheliĝinta,
         kun okuloj ruĝrandaj, kun platiĝinta brusto, kun
         sulketiĝintaj vangoj, kun brakoj ruĝaj kaj skvamaj,
         tripaŝe malantaŭen iris, kaptite de abomeno, kaj
         poste antaŭeniris pro bona konduto. Ŝi kisis Kandid
         kaj sian fraton; oni kisis la maljunulinon: Kandid
         reaĉetis ambaŭ.
      </p>
      <p class="p">En la najbaraĵo estis malgranda farmbieno; la
         maljunulino proponis al Kandid, ke li kontentiĝu
         per ĝi, atendante, ke la tuta trupo havu pli bonan
         sorton. Kunegond ne sciis, ke ŝi malbeliĝis, neniu
         estis ŝin avertinta pri tio: ŝi memorigis al Kandid
         pri liaj promesoj per tono tiom ordonema, ke la
         bona Kandid ne kuraĝis rifuzi. Li do konigis al
         la barono, ke li edziĝos kun lia fratino.
      </p>
      <p class="p">― Neniam mi toleros tion, diris la barono, tian
         malnoblon ŝiaflanke kaj tian ofendan malrespekton
         viaflanke; tian malbonfamegon oni ne povos riproĉi
         al mi: la infanoj de mia fratino ne povus partopreni 
         la nobelajn kunvenojn en Germanio. Ne,
         mia fratino nur povas edziniĝi kun barono el la
         Imperio.
      </p>
      <p class="p">Kunegond sin ĵetis al liaj piedoj kaj superverŝis
         ilin per larmoj; li restis malcedema.
      </p>
      <p class="p">― Majstra frenezulo, diris al li Kandid, cin mi
         liberigis el punlaboro, mi pagis por cia reaĉeto,
         mi pagis tiun de cia fratino; ŝi purigis tie ĉi pelvetojn, 
         ŝi estas malbela, mi estas sufiĉe bonkora
         por konsenti, ke ŝi estu mia edzino kaj ci tamen
         pretendas kontraŭstari al tio! Mi denove cin mortigus, 
         se mi obeus mian koleron.
      </p>
      <p class="p">― Ci povas denove mortigi min, diris la barono,
         sed dum mi vivos, ci ne edziĝos kun mia fratino.
      </p>
      <hr>
      <div class="footnotes"></div>
      <div class="footer"><a href="XXX.html">Ĉapitro XXX&nbsp;&gt;&gt;</a></div>
   </body>
</html>