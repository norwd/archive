<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XXIV</title>
   </head>
   <body background="../bld/papero.jpg">
      <div class="header"><span class="header_left"><a href="XXIII.html">&lt;&lt;&nbsp;Ĉapitro XXIII</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XXIV</h3>
      <div class="epigraph">
         <p class="first_p">Pri Paket kaj frato Levkojo.</p>
      </div>
      <p class="first_p">Tuj kiam li estis en Venezio, li serĉigis Kakambo 
         en ĉiuj kafejoj, ĉe ĉiuj voluptovendistinoj,
         kaj ne trovis lin. Ĉiutage li sendis iun por eltrovi
         ĉiujn ŝipojn kaj ĉiujn barkojn: neniuj novaĵoj pri
         Kakambo.
      </p>
      <p class="p">«Kio! li diris al Marten, mi havis tempon
         transiri de Surinam al Bordo, iri de Bordo al Paris,
         de Paris al Diep, de Diep al Portsmt, rondiri
         Portugalion kaj Hispanion, transiri la tutan Mediteraneon, 
         pasigi kelke da monatoj en Venezio;
         kaj la bela Kunegond ne venis! Anstataŭ ŝin
         mi renkontis nur senhontulinaĉon kaj perigordan
         abaton! Kunegond sendube mortis; restas al mi
         nur morti. Ha! estus preferinde resti en la paradizo 
         de Eldorado ol reveni en ĉi tiun malbenindan
         Eŭropon. Kiel vi pravas! mia kara Marten, ĉio
         estas iluzio kaj malfeliĉego.»
      </p>
      <p class="p">Li falis en nigran melankolion, kaj ne partoprenis 
         al la opero <em>alla moda</em> (<a id="fn_XXIV_1" href="XXIV.html#XXIV_1"><sup>↓1</sup></a>), nek al la aliaj
         distroj de la karnavalo; ne eĉ unu virino vekis ĉe
         li tenton. Marten diris al li: «Vi estas tre naiva,
         en vero, imagi, ke mestiza servisto, kiu havas en
         poŝo kvin aŭ ses milionojn, iros serĉi vian amatinon 
         ĝis la fino de l' tero kaj kondukos ŝin al vi
         en Venezion. Li prenos ŝin por si, se li trovos;
         se li ne trovos ŝin, li prenos alian: mi konsilas al
         vi forgesi pri via servisto Kakambo kaj via amatino 
         Kunegond.» Marten ne estis tre konsola. La
         melankolio de Kandid pligrandiĝis, kaj Marten ne
         ĉesis pruvi al li, ke ekzistas malmulte da virto kaj
         malmulte da feliĉo sur la tero, escepte eble en
         Eldorado, kien neniu povas iri.
      </p>
      <p class="p">
         Disputante pri tiu grava demando, kaj atendante 
         Kunegond, Kandid ekvidis junan teatinon 
         (<a id="fn_XXIV_2" href="XXIV.html#XXIV_2"><sup>↓2</sup></a>)
         sur la placo Sankta Marko, kiu tenis ĉe la brako
         iun junulinon. La teatino ŝajnis freŝa, graseta,
         fortika; liaj okuloj brilis, lia aspekto estis memfida, 
         lia irmaniero fiera. La junulino estis beleta
         kaj kantis; ŝi ameme rigardis sian teatinon, kaj
         de tempo al tempo pinĉis al li la dikajn vangojn.
      </p>
      <p class="p">― Vi almenaŭ konsentos, diris Kandid al Marten, 
         ke ĉi tiuj homoj estas feliĉaj. Ĝis nun mi
         trovis sur la tuta loĝebla tero, escepte en Eldorado,
         nur malfeliĉulojn; sed, koncerne ĉi tiun junulinon
         kaj ĉi tiun teatinon, mi vetas, ke ili estas tre feliĉaj
         kreitoj.
      </p>
      <p class="p">― Mi vetas, ke ne, diris Marten.</p>
      <p class="p">― Ni invitu ilin por vespermanĝi, diris Kandid,
         kaj vi vidos, ĉu mi eraras.
      </p>
      <p class="p">Tuj li proksimiĝas al ili, komplimentas kaj 
         invitas ilin en sian gastejon por manĝi makaroniojn,
         perdrikojn el Lombardio, kaviaron, kaj trinki vinon
         el Montepulciano, vinon nomitan larmoj de Kristo 
         (<a id="fn_XXIV_3" href="XXIV.html#XXIV_3"><sup>↓3</sup></a>),
         vinon el Ŝipr kaj el Samos. La fraŭlino ruĝiĝis,
         la teatino akceptis la inviton, kaj la junulino sekvis 
         Kandid, rigardante lin per okuloj, en kiuj kuŝis
         surprizo, konfuzo kaj kiuj malheliĝis de kelkaj
         larmoj. Apenaŭ ŝi estis enirinta la ĉambron de
         Kandid, ke ŝi diris:
      </p>
      <p class="p">― Nu, Sinjoro Kandid ne rekonas Paket!</p>
      <p class="p">Ĉe tiuj vortoj, Kandid, kiu ĝis nun ne tre atente
         konsideris ŝin, tial ke li pensis nur pri Kunegond,
         diris al ŝi:
      </p>
      <p class="p">― Ho ve! mia kara infano, ĉu do estas vi, kiu
         metis doktoron Panglos en la belan staton, en kiu
         mi vidis lin?
      </p>
      <p class="p">― Ho ve! sinjoro, estas mi mem, diris Paket;
         mi ja vidas, ke pri ĉio vi estas informita. Mi eksciis 
         pri la teruraj malfeliĉoj, kiuj okazis al ĉiuj
         domanoj de la baronino kaj al la bela Kunegond.
         Mi certigas al vi, ke mia sorto ne estis malpli
         kompatinda. Mi estis tre senpeka, kiam vi vidis
         min. Iu kordeliero, kiu estis mia konfesprenanto,
         facile min delogis. La sekvoj estis teruraj; mi
         estis devigata foriri el la kastelo kelke da tempo
         post kiam la barono forpelis vin per fortaj piedbatoj 
         sur la postaĵon. Se fama kuracisto ne kompatus 
         min, mi mortus. Dum kelka tempo mi estis
         pro dankemo la amaĵistino de tiu kuracisto. Lia
         edzino, kiu estis furioze ĵaluza, senkompate batis
         min ĉiutage; Ŝi estis ia furio. Tiu kuracisto estis
         la plej malbela el ĉiuj viroj, kaj mi la plej malfeliĉa 
         el ĉiuj virinoj, konstante ricevante batojn
         pro viro, kiun mi ne amas. Vi scias, sinjoro, kiom
         danĝeras por disputema virino esti la edzino de
         kuracisto. Ĉi tiu, indignigite de la farmanieroj de
         sia edzino, iun tagon, kiam ŝi havis malgravan
         malvarmumon, donis al ŝi kuracilon tiom efikan,
         ke ŝi mortis en la daŭro de du horoj en teruraj
         konvulsioj. La parencoj de la sinjorino iniciatis al
         la sinjoro prokriman proceson; li forkuris, kaj mi
         estis metata en malliberejon. Mia senkulpeco ne
         savus min, se mi ne estus iom beleta. La juĝisto
         liberigis min, kondiĉe, ke li anstataŭos la kuraciston. 
         Mi baldaŭ estis trudanstataŭata de konkurantino, 
         forpelata sen rekompenco, kaj devigata daŭrigi
         ĉi tiun abomenindan metion, kiu ŝajnas plaĉa al vi,
         viroj, kaj kiu estas por ni nur abismo el malŝatindoj. 
         Mi iris al Venezio por praktiki la profesion.
         Ha! sinjoro, se vi povus imagi, kiom estas malagrable 
         esti devigata sendiference karesi maljunan
         marĉandiston, advokaton, monaĥon, gondoliston,
         abaton; esti en la risko ricevi ĉiajn insultojn, ĉiajn
         malagrablojn; esti alkondukata al tio, ke mi devas
         ofte pruntepreni jupon por atingi, ke iu naŭza viro
         ĝin suprenlevu; esti de iu ŝtelata el tio, kion oni
         gajnis kun aliu; esti perforte devigata pagi al
         policoficiroj, kaj havi kiel perspektivon nur teruran
         maljunecon, hospitalon, sterkon, vi konkludus, ke
         mi estas unu el la plej malfeliĉa kreitoj el la mondo.
         
         Tiel Paket malfermis sian koron al la bona
         Kandid, en ĉambreto, en la ĉeesto de Marten, kiu
         diris al Kandid:
      </p>
      <p class="p">― Vi vidas, ke jam mi gajnis la duonon de
         mia veto.
      </p>
      <p class="p">Frato Levkojo sidis en la manĝo-ĉambro kaj
         trinkis, atendante la vespermanĝon.
      </p>
      <p class="p">― Sed, diris Kandid al Paket, vi aspektis tiel
         gaja, tiel kontenta, kiam mi renkontis vin; vi
         kantis, vi karesis la teatinon kun natura komplezemo; 
         vi ŝajnis al mi tiom feliĉa, kiom vi estas
         malfeliĉa.
      </p>
      <p class="p">― Ha! sinjoro, respondis Paket, tio estas plia
         mizero en nia profesio. Hieraŭ mi estis ŝtelata kaj
         batata de oficiro, kaj necesas, ke hodiaŭ mi aspektu
         gaja por plaĉi al monaĥo.
      </p>
      <p class="p">Sufiĉis al Kandid; li konfesis, ke Marten pravas.
         Oni altabliĝis kun Paket kaj la teatino; dum la
         manĝado estis amuze, kaj ĉe la fino oni konfide
         interparolis.
      </p>
      <p class="p">― Mia patro, diris Kandid al la monaĥo, mi
         havas la impreson, ke vi ĝuas sorton, kiu estas
         por ĉiuj enviinda; via vizaĝo spegulas sanon, via
         fizionomio signas feliĉon; vi havas tre beletan junulinon 
         por via distro, kaj vi ŝajnas tre kontenta
         pri via metio de teatino.
      </p>
      <p class="p">― Ja vere, sinjoro, diris frato Levkojo, mi
         deziras, ke ĉiuj teatinoj estu ĉe la fundo de l' maro.
         Cent fojojn mi havis la tenton ekbruligi la monaĥejon 
         kaj fariĝi mahometano. Miaj gepatroj devigis
         min, kiam mi estis dek-kvinjara, surmeti tiun ĉi
         malŝatindan robon, por lasi pli da riĉo al tiu malbeninda
         unuenaskita frato, kiun Dio malsukcesigu!
         Ĵaluzo, malkonsento, furiozo regas en la monaĥejo.
         Estas vere, ke mi faris kelke da malbonaj predikoj,
         kiuj havigis al mi iom da mono, kies duonon ŝtelis
         de mi la prioro; la resto utilas al mi por aĉeti la
         karesojn de publikulinoj; sed, kiam mi revenas
         vespere en la monaĥejon, mi emas rompi al mi la
         kapon kontraŭ la murojn de l' dormejo; kaj ĉiuj
         miaj kolegoj havas saman emon.
      </p>
      <p class="p">Marten, sin turnante al Kandid kun sia kutima
         flegmo, diris al li:
      </p>
      <p class="p">― Nu! ĉu mi ne gajnis la tutan veton?</p>
      <p class="p">Kandid donis du mil piastrojn al Paket kaj mil
         piastrojn al frato Levkojo.
      </p>
      <p class="p">― Mi certigas al vi, li diris, ke per tio ili estos
         feliĉaj.
      </p>
      <p class="p">― Tion mi tute ne kredas, diris Marten; eble
         per tiuj piastroj vi atingos, ke ili estos eĉ pli 
         malfeliĉaj.
      </p>
      <p class="p">― Okazos trafe-maltrafe, diris Kandid; sed
         unu afero konsolas min, mi vidas, ke oni ofte retrovas 
         personojn, kiujn oni opiniis neniam retrovi;
         povos okazi, ke retrovinte mian ruĝan ŝafon kaj
         Paket, mi renkontos Kunegond.
      </p>
      <p class="p">― Mi deziras, diris Marten, ke iam ŝi feliĉigu
         vin; sed pri tio mi tre dubas.
      </p>
      <p class="p">― Vi estas tre malmolkora, diris Kandid.</p>
      <p class="p">― Tial ke mi havas sperton pri la vivo, diris
         Marten.
      </p>
      <p class="p">― Sed rigardu ĉi tiujn gondolistojn, diris
         Kandid; ĉu ili ne senĉese kantas?
      </p>
      <p class="p">― Vi ne vidas ilin en ilia hejmo, kun iliaj edzinoj
         kaj iliaj buboj, diris Marten. La doĝo havas
         siajn ĉagrenojn, la gondolisto havas la siajn. Estas
         vere, ke ĉio konsiderite, la sorto de gondolisto
         estas preferinda je tiu de doĝo; sed mi opinias,
         ke la diferenco estas tiom malgranda, ke ne valoras
         la penon ekzameni la aferon.
      </p>
      <p class="p">― Oni parolas, diris Kandid, pri la senatano
         Pokokurant, kiu loĝas en tiu bela palaco ĉe la
         Brenta, kaj kiu akceptas sufiĉe bone la fremdulojn.
         Oni asertas, ke ĝi estas homo, kiu neniam havis
         ĉagrenon.
      </p>
      <p class="p">― Mi volus vidi tian maloftaĵon, diris Marten.</p>
      <p class="p">Kandid tuj demandigis al sinjorego Pokokurant,
         pri permeso viziti lin la morgaŭon.
      </p>
      <hr>
      <div class="footnotes">
         <p id="XXIV_1">(<a href="XXIV.html#fn_XXIV_1"><sup>↑1</sup></a>) Itala 
            esprimo: Laŭmoda.
         </p>
         <p id="XXIV_2">(<a href="XXIV.html#fn_XXIV_2"><sup>↑2</sup></a>) La teatinoj estis ekleziuloj de la kongregacio de Latrano; 
            ili portis nigran sutanon, nigran mantelon kaj blankajn
            ŝtrumpojn. Ili predikis, vizitis la malsanulojn kaj malliberulojn,
            apudestis la ekzekutotojn, ktp. Ili havis nek bienojn, nek
            rentojn. 
            ― <i>Trad.</i></p>
         <p id="XXIV_3">(<a href="XXIV.html#fn_XXIV_3"><sup>↑3</sup></a>)  <em>Lacryma 
               christi</em>, muskatvino el regiono ĉe la bazo
            de l' vulkano Vezuvo. 
            ― <i>Trad.</i></p>
      </div>
      <div class="footer"><a href="XXV.html">Ĉapitro XXV&nbsp;&gt;&gt;</a></div>
   </body>
</html>