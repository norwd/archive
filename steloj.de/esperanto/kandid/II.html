<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro II</title>
   </head>
   <body background="../bld/papero.jpg">
      <div class="header"><span class="header_left"><a href="I.html">&lt;&lt;&nbsp;Ĉapitro I</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro II</h3>
      <div class="epigraph">
         <p class="first_p">Kio fariĝis Kandid inter la Bulgaroj 
            (<a id="fn_II_1" href="II.html#II_1"><sup>↓1</sup></a>).
         </p>
      </div>
      <p class="first_p">
         Kandid, forpelite el la tera paradizo, marŝadis
         longe, ne sciante kien, rigardante al la ĉielo kaj
         al la plej bela el la kasteloj, kiu enfermis la plej
         belan el la baroninetoj; nemanĝinte li kuŝiĝis meze
         de kampoj inter du sulkoj; la neĝo faladis per
         dikaj flokoj. Kandid, tute frostite, treniĝis al proksima
         urbo, kiun oni nomis <em>Valdberghof-trarbk-dikdorff</em>,
         estante senmona, mortiĝante pro malsato
         kaj laco. Malgaje li haltis ĉe la pordo de drinkejo.
         Du homoj, blue vestitaj (<a id="fn_II_2" href="II.html#II_2"><sup>↓2</sup></a>), 
         rimarkis lin.
      </p>
      <p class="p">― Kamarado, diris unu, jen estas junulo kun
         bela staturo kaj kiu havas la postulitan alton.
      </p>
      <p class="p">Ili iris al Kandid kaj tre ĝentile invitis lin por
         tagmanĝi.
      </p>
      <p class="p">― Sinjoroj, diris al ili Kandid kun ĉarma modesto,
         vi tre honoras min, sed monon mi ne havas
         por pagi mian parton.
      </p>
      <p class="p">― Ha! sinjoro, diris al li unu el la bluuloj, la
         personoj kun vizaĝo kaj indo similaj al la viaj
         neniam pagas: ĉu vi ne estas alta je kvin futoj
         kaj kvin coloj?
      </p>
      <p class="p">― Jes, sinjoroj, tioma estas mia alto, li diris,
         riverencante.
      </p>
      <p class="p">― Nu! sinjoro, altabliĝu; ne nur ni pagos la
         tuton, sed ni ne konsentos, ke homo tia, kia vi
         estas restu sen mono; la homoj estas kreitaj por
         helpi sin reciproke.
      </p>
      <p class="p">― Vi pravas, diris Kandid, tion ĉiam instruis
         al mi S-ro Panglos kaj mi bone vidas, ke ĉio estas
         plej bona.
      </p>
      <p class="p">Oni petas, ke li akceptu kelkajn monerojn, li
         prenas ilin kaj volas skribi repagpromeson; oni
         rifuzas ĝin kaj altabliĝas.
      </p>
      <p class="p">― Ĉu vi ne havas fortan korinklinon?...</p>
      <p class="p">― Ho! jes, li respondas, mi tre forte amas
         F-inon Kunegond.
      </p>
      <p class="p">― Ne, diris unu el la sinjoroj, ni demandas
         vin, ĉu vi ne havas fortan korinklinon por la reĝo
         de la Bulgaroj.
      </p>
      <p class="p">― Tute ne, li diris, ĉar neniam mi vidis lin.</p>
      <p class="p">― Nu! li estas la plej ĉarma el la reĝoj, kaj
         ni devas trinki pro lia sano.
      </p>
      <p class="p">― Ho! tre volonte, sinjoroj; kaj li trinkas.</p>
      <p class="p">― Sufiĉas, oni diris al li; nun vi estas la apogo,
         la subteno, la defendanto, la heroo de la Bulgaroj;
         vi trafis riĉon, kaj certa estas via gloro.
      </p>
      <p class="p">Tuj oni katenas liajn piedojn kaj oni kondukas
         lin al la regimento. Oni igas lin turni dekstren,
         maldekstren, altigi la vergon 
         (<a id="fn_II_3" href="II.html#II_3"><sup>↓3</sup></a>), remeti la vergon,
         celi, pafi, pli rapide paŝadi, kaj oni donas al li
         tridek bastonfrapojn (<a id="fn_II_4" href="II.html#II_4"><sup>↓4</sup></a>); la morgaŭon li ekzerciĝas
         iom malpli malbone kaj ricevas nur dudek batojn;
         la postmorgaŭon, nur dek, kaj li estas konsiderata
         de siaj kamaradoj kiel eksterordinarulo.
      </p>
      <p class="p">Kandid, mirkonsternite, ne sukcesis ankoraŭ
         kompreni klare, kiel li fariĝis heroo. Iun belan
         printempan tagon, li decidis fari promenadon, marŝante
         rekte antaŭen, kredante, ke estas privilegio
         de la homaro kiel de la bestaro, utiligi laŭplaĉe 
         siajn krurojn. Apenaŭ li estis irinta du mejlojn,
         kiam kvar aliaj herooj, altaj je ses futoj, kuratingas
         lin, ligas, kaj kondukas en karceron. Oni jure
         demandis lin, ĉu li preferas esti vergata tridek
         ses fojojn de la tuta regimento, aŭ ricevi dek-du
         kuglojn en la cerbon. Li vane diris, ke liberaj
         estas la voloj kaj ke li volas nek la unuan, nek la
         duan punon; li fine devis elekti, li decidis laŭ la
         speciala kapablo, donita de Dio, kaj kiun oni nomas
         libero, ke li ricevos la vergadon. Li suferis du
         punbatadojn. La regimento konsistis el du mil
         homoj; li do ricevis kvar mil vergobatojn, kiuj,
         de la nuko ĝis la postaĵo, malkovris al li la muskolojn
         kaj la nervojn. Kiam oni estis tuj komenconta
         trian batadon, li estis tiom suferanta, ke li petegis,
         ke oni rompu lian kapon. Li akiras tiun favoron;
         oni vindas liajn okulojn; oni igas lin genuiĝi. La
         reĝo de la Bulgaroj (<a id="fn_II_5" href="II.html#II_5"><sup>↓5</sup></a>) preterpasas ĉe tiu momento,
         li informiĝas pri la krimo de la paciento; kaj, ĉar
         tiu reĝo havis grandan genion, li komprenis, per
         ĉio, kion diris Kandid, ke temis pri juna metafizikisto
         tre nescia pri la aferoj de ĉi tiu mondo,
         kaj li pardonis kun pardonemo, kiu estos laŭdata
         en ĉiuj ĵurnaloj kaj dum ĉiuj jarcentoj. Iu bonkora
         kuracisto resanigis Kandid dum tri semajnoj per
         moligaj kuraciloj, rekomenditaj de Dioskoridos 
         (<a id="fn_II_6" href="II.html#II_6"><sup>↓6</sup></a>). Li jam havis iom da 
         haŭto kaj povis marŝi, kiam la reĝo de la Bulgaroj 
         ekbatalis kontraŭ la reĝo de la Abaroj.
      </p>
      <hr>
      <div class="footnotes">
         <p id="II_1">(<a href="II.html#fn_II_1"><sup>↑1</sup></a>) En ĉi tiu ĉapitro Volter nomas la Prusojn Bulgaroj;
            kaj la Francojn Abaroj.
         </p>
         <p id="II_2">(<a href="II.html#fn_II_2"><sup>↑2</sup></a>) Aludo 
            al la prusaj rekrutistoj, kiuj havis bluan uniformon.
         </p>
         <p id="II_3">(<a href="II.html#fn_II_3"><sup>↑3</sup></a>) En tiu epoko, 
            la soldatoj bezonis vergon, por ŝargi la
            pafilon. 
            ― <i>Trad.</i></p>
         <p id="II_4">(<a href="II.html#fn_II_4"><sup>↑4</sup></a>) La 
            punvergado estis tiutempe uzata en la prusa
            armeo. 
            ― <i>Trad.</i></p>
         <p id="II_5">(<a href="II.html#fn_II_5"><sup>↑5</sup></a>) Frederiko 
            la II.
         </p>
         <p id="II_6">(<a href="II.html#fn_II_6"><sup>↑6</sup></a>) Greka kuracisto. 
            
            ― <i>Trad.</i></p>
      </div>
      <div class="footer"><a href="III.html">Ĉapitro III&nbsp;&gt;&gt;</a></div>
   </body>
</html>