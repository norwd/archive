<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XXVIII</title>
   </head>
   <body background="../bld/papero.jpg">
      <div class="header"><span class="header_left"><a href="XXVI.html">&lt;&lt;&nbsp;Ĉapitro XXVI</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XXVIII</h3>
      <div class="epigraph">
         <p class="first_p">Kio okazis al Kandid, al Panglos, al Marten, ktp.</p>
      </div>
      <p class="first_p">― Pardonon, mi denove petas, diris Kandid al
         la barono; pardonon, mia respektinda patro, pro
         tio, ke mi forte trapikis vian korpon per spado.
      </p>
      <p class="p">― Ni ne plu parolu pri tio, diris la barono; mi
         parolis iom tro akre, tion mi konfesas; sed, ĉar vi
         volas scii pro kia hazardo vi vidis min kiel punlaborulon 
         en galero, mi diros al vi, ke post kiam
         la frato apotekisto de la kolegio estis kuracinta
         mian vundon, mi estis atakata kaj forrabata de
         hispana taĉmenteto; oni metis min en malliberejon
         ĉe Bonaero en la tempo, kiam mia fratino estis
         ĵus foriranta. Mi petis pri reiro al Romo por resti
         apud la patro generalo. Mi estis elektata por iri
         al Konstantinopolo kaj servi kiel kapelpastro al la
         ambasadoro de Francio. Mi estis enoficiĝinta apenaŭ
         depost ok tagoj, kiam mi renkontis en la proksimiĝo 
         de l' vespero junan ikoglanon (<a id="fn_XXVIII_1" href="XXVIII.html#XXVIII_1"><sup>↓1</sup></a>) tre belkorpan.
         Estis tre varme: la junulo volis sin bani; mi profitis 
         la okazon por min bani ankaŭ. Mi ne sciis,
         ke por kristano estas gravega krimo esti trovata
         tute nuda en kunesto de juna mahometano. Iu
         kadio (<a id="fn_XXVIII_2" href="XXVIII.html#XXVIII_2"><sup>↓2</sup></a>) ordonis, 
         ke mi ricevu cent bastonfrapojn
         sur la plandojn kaj kondamnis min esti punlaborulo
         sur galero. Mi kredas, ke neniam okazis pli abomeninda 
         maljustaĵo. Sed mi tre deziras ekscii, kial
         mia fratino estas en la kuirejo de iu suvereno de
         Transilvanio rifuĝinta ĉe la Turkojn.
      </p>
      <p class="p">― Kaj vi, mia kara Panglos, kiel povas esti,
         ke mi revidas vin.
      </p>
      <p class="p">― Estas vere, diris Panglos, ke vi vidis min
         pendigata; normale mi devus esti bruligata; sed
         vi memoras, ke pluvegis, kiam oni estis min kuironta: 
         la pluvego estis tiom fortega, ke oni devis
         rezigni, ekbruligi la fajron; mi estis pendigata,
         tial ke oni ne povis pli bone fari: ĥirurgo aĉetis
         mian korpon, kunportis min hejmen kaj min sekcis.
         Li unue faris krucforman entranĉon de la umbiliko
         ĝis la ŝlosilosto. Ne estis eble sperti pli fuŝan
         pendigadon ol la mian. La ekzekutisto de la sankta
         Inkvizicio, kiu estis sub-diakono, treege lerte bruligis 
         la homojn, sed li estis sensperta por ilin pendigi: 
         la ŝnuro estis malseka kaj malbone ŝoviĝis,
         ĝi estis fuŝe nodita; fakte mi ankoraŭ spiris: la
         krucforma entranĉo igis min tiom forte ekkrii, ke la
         ĥirurgo falis renverse, kaj, kredante, ke li sekcis
         la diablon, li forkuris mortante pro timo, kaj denove 
         falis sur la ŝtuparon, forkurante. Pro la bruo
         lia edzino alkuris el najbara ĉambreto; ŝi vidis
         min sternita sur la tablo kun mia krucforma entranĉo: 
         pli ol ŝia edzo ŝi ektimis, forkuris, kaj
         falis sur lin. Kiam ili iom rekonsciiĝis, mi aŭdis
         la ĥirurginon (<a id="fn_XXVIII_3" href="XXVIII.html#XXVIII_3"><sup>↓3</sup></a>), 
         kiu diris al la ĥirurgo: «Mia
         bona, kial do vi volas sekci herezulon? Ĉu do vi
         ne scias, ke la diablo ĉiam estas en la korpo de
         tiaj homoj? Rapide mi iras serĉi pastron, por lin
         ekzorcizi.» Ĉe tiu parolo mi timtremegis kaj mi
         streĉis miajn malmultajn restantajn fortojn por ekkrii: 
         «Kompatu min!» Fine la sekcisto plikuraĝiĝis; 
         li kudris mian haŭton; eĉ lia edzino prizorgis
         min; post dek-kvin tagoj mi povis ellitiĝi. La
         sekcisto trovis por mi okupon, kaj mi fariĝis lakeo
         de Kavaliro de Malto, kiu veturis al Venezio; sed
         ĉar mia mastro, ne havis monon por min salajri,
         mi dungiĝis ĉe venezia komercisto, kaj mi akompanis 
         lin al Konstantinopolo.
      </p>
      <p class="p">«Iun tagon ekkaptis min la kaprico eniri moskeon; 
         tie estis nur maljuna pastro kaj juna tre
         bela bigotino, kiu preĝadis; ŝia brusto estis tute
         nekovrita; ŝi havis inter siaj du mamoj belan
         bukedon el tulipoj, el rozoj, el anemonoj, el ranunkoloj, 
         el hiacintoj kaj el aŭrikuloj; ŝi lasis fali sian
         bukedon; ĝin mi levprenis kaj remetis kun tre
         respekta servemo. Mi estis tiom longtempe por ĝin
         remeti, ke la pastro ekkoleris, kaj vidante, ke mi
         estas kristano, li vokis por helpo. Oni kondukis
         min al la kadio, kiu ordonis, ke oni donu al mi
         cent latobatojn sur la plandojn kaj sendis min kiel
         punlaborulon sur galeron. Mi ĝuste estis katenita
         en la sama galero ĉe la sama benko kiel S-ro barono. 
         Estis sur tiu galero kvar junuloj el Marsej 
         (<a id="fn_XXVIII_4" href="XXVIII.html#XXVIII_4"><sup>↓4</sup></a>),
         kvin pastroj el Napoli, kaj du monaĥoj el Korfu,
         kiuj diris al ni, ke similaj aventuroj okazas ĉiutage.
         S-ro barono pretendis, ke li spertis pli grandan
         maljustaĵon ol mi; mi pretendis, mi, ke certe estis
         pli permesate remeti bukedon sur la bruston de
         virino ol esti tute nuda kun ikoglano. Ni senĉese
         disputis, kaj ni ricevis dudek batojn per bovtendeno
         ĉiutage, kiam la interligo de la okazoj el ĉi tiu
         universo kondukis vin en nian galeron, kaj kiam
         vi reaĉetis nin.»
      </p>
      <p class="p">― Nu! mia kara Panglos, diris al li Kandid,
         kiam vi estis pendigata, sekcata, trabategata kaj
         remadis en galero, ĉu vi pensis, ke ĉio iris plej
         bone?
      </p>
      <p class="p">― Mi ĉiam restas ĉe mia unua opinio, respondis
         Panglos, ĉar fine mi estas filozofo: ne konvenas,
         ke mi malkonfirmu, kion mi diris, ĉar Lajbnic
         ne povis malpravi, kaj la antaŭe starigita harmonio
         estas cetere la plej bela afero el la mondo, same
         kiel la pleno kaj la subtila materio 
         (<a id="fn_XXVIII_5" href="XXVIII.html#XXVIII_5"><sup>↓5</sup></a>).
      </p>
      <hr>
      <div class="footnotes">
         <p id="XXVIII_1">(<a href="XXVIII.html#fn_XXVIII_1"><sup>↑1</sup></a>) Oficiro 
            de la sultano, kiu zorgas pri internaj aferoj
            de la palaco.
         </p>
         <p id="XXVIII_2">(<a href="XXVIII.html#fn_XXVIII_2"><sup>↑2</sup></a>)  Turka juĝisto
            rilate al civilaj kaj religiaj aferoj.
         </p>
         <p id="XXVIII_3">(<a href="XXVIII.html#fn_XXVIII_3"><sup>↑3</sup></a>) Ĥirurgiedzinon.
         </p>
         <p id="XXVIII_4">(<a href="XXVIII.html#fn_XXVIII_4"><sup>↑4</sup></a>)  France: Marseille.
         </p>
         <p id="XXVIII_5">(<a href="XXVIII.html#fn_XXVIII_5"><sup>↑5</sup></a>)  Ĉi tiu lasta parto de l' frazo aludas la opiniojn de la
            filozofo Dekart (France: Descartes) kaj estas same neklara
            kiel en nia traduko. Sendube tia neklaro estas intenca ĉe
            Volter. 
            ― <i>Trad.</i></p>
      </div>
      <div class="footer"><a href="XXIX.html">Ĉapitro XXIX&nbsp;&gt;&gt;</a></div>
   </body>
</html>