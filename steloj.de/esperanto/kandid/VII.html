<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro VII</title>
   </head>
   <body background="../bld/papero.jpg">
      <div class="header"><span class="header_left"><a href="VI.html">&lt;&lt;&nbsp;Ĉapitro VI</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro VII</h3>
      <div class="epigraph">
         <p class="first_p">Kiel maljunulino flegis Kandid, kaj kiel li retrovis.
            la amatinon.
         </p>
      </div>
      <p class="first_p">Kandid ne perdis kuraĝon, kaj sekvis la maljunulinon
         en domaĉon; ŝi donis al li poton da
         pomado por ke li ŝmiru sin, donis al li por manĝi
         kaj trinki; ŝi montris al li malgrandan liton sufiĉe
         puran; estis apud la lito kompleta vestaro. «Manĝu,
         trinku kaj dormu, ŝi diris al li, zorgas pri vi Nia
         Sinjorino de Atoĥa, sinjorego sankta Antonio de
         Padova, sinjorego sankta Jakobo de Kompostel:
         mi revenos morgaŭ.»
      </p>
      <p class="p">Kandid, mirigite de ĉio, kion li vidis, de ĉio,
         kion li suferis, kaj ankoraŭ pli de la bonkoreco de
         la maljunulino, volis al ŝi kisi la manon. «Ne mian
         manon vi devas kisi, diris la maljunulino; mi revenos morgaŭ.
         Ŝmiru vin per pomado, manĝu kaj dormu.»
      </p>
      <p class="p">Kandid, malgraŭ tiom da malfeliĉoj, manĝis kaj
         dormis. La morgaŭon la maljunulino alportas al li
         matenmanĝon, ekzamenas lian dorson, frotŝmiras
         lin per alia pomado; poste ŝi alportas al li tagmanĝon,
         ŝi revenas vespere, kaj kunportas vespermanĝon.
         La postmorgaŭon, ŝi faris samajn klopodojn.
      </p>
      <p class="p">«Kiu vi estas? ĉiam demandis al ŝi Kandid;
         kiu inspiris al vi tiom da bonkoreco? Kiel mi
         povas danki al vi?»
      </p>
      <p class="p">La bonulino neniam respondis; ŝi revenis ĉirkaŭ
         la vespero kaj ne kunportis manĝon. «Iru kun mi,
         ŝi diris, kaj silentu». Ŝi prenas lin ĉe la brako
         kaj lin subtenante marŝas kun li sur la kamparo
         proksimume dum triona kilometro. Ili atingis izolan
         domon, ĉirkaŭitan per ĝardeno kaj kanaloj. La
         maljunulino frapas pordeton. Oni malfermas; ŝi
         kondukas Kandid, laŭ kaŝa ŝtuparo, en orumitan
         kabineton, sidigas lin sur orŝtofan kanapon, kaj
         ferminte la pordon foriras. Kandid kredis sonĝi,
         kaj rigardis sian tutan vivon kiel malfeliĉigan
         sonĝon, kaj la nunan momenton kiel agrablan
         sonĝon.
      </p>
      <p class="p">La maljunulino baldaŭ reaperis; ŝi pene subtenis
         tremantan virinon, kun majesta staturo, brilornamitan
         per juveloj kaj vuale kovritan.
      </p>
      <p class="p">«Demetu ĉi tiun vualon», diris al Kandid la
         maljunulino. La junulo alproksimiĝas; per tima
         mano li levas la vualon. Kia momento! kia surprizo!
         Li kredas vidi fraŭlinon Kunegond; li fakte
         ŝin vidas; estis ŝi mem. Mankas al li forto, li ne
         povas eldiri vorton, li falas al ŝiaj piedoj. Kunegond
         falas sur la kanapon. La maljunulino superverŝas
         ilin per alkoholaĵoj, ili rekonsciiĝas, ili interparolas,
         unue per interrompaj mallongaj vortoj, demandoj
         kaj respondoj, kiuj intermiksiĝas, per ĝemetoj,
         larmoj, krioj. La maljunulino rekomendas, ke ili
         faru malpli da bruo kaj lasas ilin solaj.
      </p>
      <p class="p">― Nu! estas vi, diris al ŝi Kandid, vi vivas, mi
         retrovas vin en Portugalio! Oni do ne seksperfortis
         vin? Oni do ne tranĉis al vi la ventron, kiel al mi
         certigis filozofo Panglos?
      </p>
      <p class="p">― Jes, fakte, tio okazis, diris la bela Kunegond;
         sed oni ne ĉiam mortas pro tiaj akcidentoj.
      </p>
      <p class="p">― Sed ĉu viaj gepatroj ne estis mortigataj?</p>
      <p class="p">― Tio bedaŭrinde estas ja vera.</p>
      <p class="p">― Kaj via frato?</p>
      <p class="p">― Mia frato ankaŭ estis mortigata.</p>
      <p class="p">― Kaj kial vi estas en Portugalio? kaj kiel vi
         eksciis, ke ankaŭ mi estas tie? kaj pro kia stranga
         aventuro vi kondukis min en ĉi tiun domon?
      </p>
      <p class="p">― Mi klarigos al vi ĉion, respondis la sinjorino,
         sed antaŭe vi devas rakonti ĉion, kio okazis al vi
         depost la senpeka kiso, kiun vi donis al mi kaj la
         piedbatoj, kiujn vi ricevis.
      </p>
      <p class="p">Kandid respektplene respondis; kaj, kvankam
         konsternita li estis, kvankam malforta estis lia
         voĉo, kvankam lia spino ankoraŭ doloretis, li
         rakontis ĉion, kion li spertis depost la momento
         de ilia disiĝo. Kunegond ĉielen levis la okulojn;
         ŝi larmis, eksciante pri la morto de la bona anabaptisto
         kaj de Panglos, post tio ŝi parolis jene al
         Kandid, kiu aŭskultegis kaj avidege ŝin rigardis.
      </p>
      <hr>
      <div class="footnotes"></div>
      <div class="footer"><a href="VIII.html">Ĉapitro VIII&nbsp;&gt;&gt;</a></div>
   </body>
</html>