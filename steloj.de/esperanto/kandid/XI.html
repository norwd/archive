<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/teixlite.css">
      <title>Ĉapitro XI</title>
   </head>
   <body background="../bld/papero.jpg">
      <div class="header"><span class="header_left"><a href="X.html">&lt;&lt;&nbsp;Ĉapitro X</a></span><span class="header_center"> <a href="index.html">Volter:
               Kandid</a></span></div>
      <hr>
      <h3 class="head">Ĉapitro XI</h3>
      <div class="epigraph">
         <p class="first_p">Historio de la maljunulino.</p>
      </div>
      <p class="first_p">«Mi ne ĉiam havis la okulojn kun returnitaj
         palpebraj randoj kaj skarlate borderitaj; mia nazo
         ne ĉiam tuŝis mian mentonon, kaj ne ĉiam mi
         estis servistino. Mi estas la filino de la papo Urban
         la X kaj de la princino Palestrina. Ĝis mia dekkvara
         jaro oni edukis min en palaco por kiu ĉiuj
         kasteloj de viaj germanaj baronoj ne estus indaj
         servi kiel staloj; kaj unu el miaj roboj kostis pli
         ol ĉiuj luksaĵoj de Vestfalio. Mi kreskis en belo,
         en gracio, en talento, meze de plezuroj, de
         respektoj kaj esperoj: mi jam sentigis amon, mia
         brusto formiĝis; kaj kia brusto! blanka, malmola
         simila al tiu de Venus de Medicis, kaj kiaj okuloj!
         kiaj palpebroj! kiaj nigraj brovoj! kiaj flamoj brilis
         en miaj du pupiloj, kaj forigis la movbriladon de
         la steloj, kiel diris al mi la najbaraj poetoj. La
         virinoj, kiuj vestis kaj senvestigis min, ekstazis
         rigardante min de antaŭe kaj de malantaŭe; kaj
         ĉiuj viroj deziris esti ĉe ilia loko.
      </p>
      <p class="p">«Mi fianĉiniĝis kun princo, suvereno de Masa-Karara:
         kia princo! tiel bela, kiel mi, knedita el
         mildo kaj plaĉo, distinginda pro sprito kaj ardanta
         pro amo; mi amis lin, kiel oni amas la unuan
         fojon, kiel idolon, kun malmodero. La edziĝo estis
         preparita: ĝi estis nepriskribebla pompo; ĝi estis
         festoj, karuseloj, senĉesaj opero-burleskoj; kaj la
         tuta Italio verkis por mi sonetojn el kiuj ĉiuj staris
         super la nivelo de mezbono. Alproksimiĝis la momento
         de mia feliĉo, kiam maljuna markizino, kiu
         estis estinta amdonantino al mia princo, invitis lin
         al si por trinki ĉokoladon: li mortis en malpli ol
         duhora tempo kun teruraj konvulsioj; sed tio estis
         nur bagatelo. Mia patrino, malesperigite, kaj malpli
         afliktite ol mi, volis fortiri min dum kelka
         tempo el tiu restadejo tiom pereiga. Ŝi havis tre
         belan bienon apud Gaieta; ni ekvojaĝis per landa
         galero, kiu estis orumita kiel la altaro de Sankta
         Petro en Romo. Jen korsara ŝipo el Sale 
         (<a id="fn_XI_1" href="XI.html#XI_1"><sup>↓1</sup></a>) rapidege
         alkuras kaj nin atingas; niaj soldatoj sin
         defendas kiel la soldatoj de l' papo: ili ĉiuj surgenuiĝis,
         forĵetante siajn armilojn kaj petante al
         la korsaro absolvon <em>in articulo mortis</em>
         (<a id="fn_XI_2" href="XI.html#XI_2"><sup>↓2</sup></a>).
      </p>
      <p class="p">«Tuj oni senvestigas ilin, kaj ili aperas nudaj
         kiel simioj, kaj ankaŭ mian patrinon, ankaŭ niajn
         akompanantinojn kaj ankaŭ min. Estas admirinda
         afero la diligento, laŭ kiu tiuj sinjoroj senvestigas
         personojn; sed kio pli surprizis min estis, ke al ni
         ĉiuj ili metis fingron en iun lokon, kien ni, virinoj,
         kutimas meti kanulojn. Tia ceremonio ŝajnis al mi
         tre stranga: jen kiel oni juĝas pri ĉio, kiam oni
         neniam forlasis sian landon. Baldaŭ mi eksciis, ke
         oni volis konstati ĉu ni ne kaŝis tie kelkajn diamantojn:
         ĝi estas kutimo starigita jam de nememorebla tempo
         ĉe la civilizitaj nacioj, kies ŝipoj
         trakuras la marojn. Mi eksciis, ke sinjoroj la
         religiuloj kavaliroj de Malta neniam malatentas
         tiun kutimon, kiam ili kaptas Turkojn kaj Turkinojn;
         ĝi estas leĝo de la internacia juro, kiun oni
         neniam malobeis.
      </p>
      <p class="p">«Mi ne diros al vi, kiom estis peniga por
         princino esti kondukata kiel sklavo al Maroko kun
         sia patrino; vi facile povas imagi kiom ni suferis
         en la korsara ŝipo. Mia patrino estis ankoraŭ tre
         bela; niaj akompanantinoj, niaj simplaj ĉambristinoj
         havis pli da allogoj ol oni povas trovi en tuta Afriko;
         rilate min, mi estis rava, mi estis la belo, la ĉarmo
         mem kaj mi estis virga; tia mi ne restis longe:
         tiu floro, kiu estis rezervata por la bela princo
         de Masa-Karara, estis al mi rabata de la korsara
         kapitano; li estis abomena negro, kiu eĉ opiniis,
         ke li faris al mi grandan honoron. Certe necesis,
         ke sinjorino la princino de Palestrina kaj mi estu
         tre fortaj por elteni ĉion, kion ni spertis ĝis nia
         alveno en Maroko! Sed sufiĉas pri tio; tiuj aferoj
         estas tiom ordinaraj, ke ili ne estas priparolindaj.
      </p>
      <p class="p">«Maroko naĝis en sango, kiam ni alvenis.
         Kvindek filoj de la imperiestro Mulej-Ismael 
         (<a id="fn_XI_3" href="XI.html#XI_3"><sup>↓3</sup></a>)
         havis ĉiu unu partion; kio fakte okazigis kvindek
         civilajn militojn, de negroj kontraŭ negrojn, de
         nigruloj kontraŭ brunulojn, de brunuloj kontraŭ
         brunulojn, de duonnegroj kontraŭ duonnegrojn.
         Estis konstanta hombuĉado tra la tuta imperio.
      </p>
      <p class="p">«Ni apenaŭ estis elŝipiĝintaj, kiam negroj de
         partiaĉo malamika al tiu de mia korsaro alvenis
         por forpreni lian rabaĵon. Ni estis, post la diamantoj
         kaj la oro, tio, kio estis plej multkosta. Mi estis
         atestanto ĉe batalo tia, kian vi neniam vidas en
         Eŭropo. La nordaj popoloj ne havas sufiĉe ardan
         sangon; ili ne havas pasiegon por virinoj kiel ĝi
         estas ordinara en Afriko. Ŝajnas, ke viaj Eŭropanoj
         havas lakton en la vejnoj; en tiuj de la loĝantoj
         de la monto Atlas kaj najbaraj landoj fluas vitriolo,
         fajro. Oni batalis kun la furiozo de la leonoj, de
         la tigroj kaj de la serpentoj tieaj, por decidi al
         kiu ni apartenos. Iu Maŭro kaptis mian patrinon
         ĉe la dekstra brako, la leŭtenanto de mia kapitano
         tenis ŝin ĉe la maldekstra; maŭra soldato kaptis
         unu ŝian kruron, unu el niaj rabistoj tenis la alian.
         Niaj akompanantinoj preskaŭ ĉiuj troviĝis dum mallonga
         tempo tiel distirataj de kvar soldatoj. Mia
         kapitano tenis min kaŝita malantaŭ li; li havis
         kurban glavon ĉe la mano, kaj mortigis ĉiun, kiu
         kontraŭis lian furiozon. Fine, mi vidis ĉiujn niajn
         Italinojn kaj mian patrinon disŝirataj, distranĉataj,
         buĉataj de la monstroj, kiuj batalis pro ili. La
         kaptitoj miaj kunuloj, la kaptintoj, la soldatoj, ŝipistoj,
         nigruloj, brunuloj, blankuloj, duonnegroj, kaj
         fine mia kapitano, ĉio estis mortigita, kaj mi restis
         mortiĝanta sur amaso da mortigitoj. Similaj scenoj
         okazis, kiel estas konate, sur la spaco de pli ol
         tri cent mejloj, kvankam oni ĉiutage ne forgesis
         la kvin preĝojn, ordonitajn de Mahometo.
      </p>
      <p class="p">«Kun granda peno mi eltiris min el inter tiom
         da sangantaj kadavroj amasigitaj, kaj trenis min
         sub grandan oranĝarbon ĉe proksima rivereto; tie
         mi falis pro teruro, pro laciĝo, pro abomeno, pro
         malespero kaj malsato. Baldaŭ poste, miaj senenergiitaj
         sentoj ebligis al mi dormadon, kiu pli
         similis svenon ol ripozon. Mi estis en tia stato el
         malforto kaj sensenteco, inter la morto kaj la
         vivo, kiam mi sentis min premata de io, kio
         moviĝis sur mia korpo; mi malfermis la okulojn, mi
         vidis blankulon kun bona mieno, kiu ĝemetis kaj
         murmuris: O che sciagura d'essere senza c......!»
      </p>
      <hr>
      <div class="footnotes">
         <p id="XI_1">(<a href="XI.html#fn_XI_1"><sup>↑1</sup></a>) Maroka urbeto.
         </p>
         <p id="XI_2">(<a href="XI.html#fn_XI_2"><sup>↑2</sup></a>) En la horo de la morto. 
            ― <i>Trad.</i></p>
         <p id="XI_3">(<a href="XI.html#fn_XI_3"><sup>↑3</sup></a>) Tiu imperiestro regis de la j. 1672 ĝis 1727. La nombro
            de liaj gefiloj estis nekalkulebla; nur la filoj superis la nombron
            okcent. La lastaj jaroj de lia reĝado estis tumultigataj per la
            ribelo de liaj filoj.
         </p>
      </div>
      <div class="footer"><a href="XII.html">Ĉapitro XII&nbsp;&gt;&gt;</a></div>
   </body>
</html>