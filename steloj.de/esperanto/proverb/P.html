<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/proverb.css">
<title>P</title>
</head>
<body background="../bld/papero.jpg">
<div class="header">
<span class="header_left"><a href="O.html">&lt;&lt; O</a></span><span class="header_center"> <a href="index.html">Lazaro Ludoviko Zamenhof:
      
          Proverbaro Esperanta
        </a></span>
</div>
<hr>
<h3 class="head">P</h3>

<p class="l">Paca silento, ke ne blovas eĉ vento.</p>
<p class="l">Paco al lia cindro.</p>
<p class="l">Pafi ― maltrafi.</p>
<p class="l">Pagas maljunaj jaroj por junaj eraroj.</p>
<p class="l">Pagas ne riĉulo, pagas kulpulo.</p>
<p class="l">Pagi por fremda festeno.</p>
<p class="l">Pagi sen partopreno por fremda festeno.</p>
<p class="l">Pago de ŝuldanto estas bona en ĉiu kvanto.</p>
<p class="l">Pagos lupo por la ŝafo.</p>
<p class="l">Palpi al iu la pulson.</p>
<p class="l">Pano buŝon ne serĉas.</p>
<p class="l">Pano estas alportita, korbo estu forĵetita.</p>
<p class="l">Pardonemeco superas justecon.</p>
<p class="l">Parenc' al parenco ne malhelpas intence.</p>
<p class="l">Parenco per Adamo.</p>
<p class="l">Parolanto semas, aŭdanto rikoltas.</p>
<p class="l">Paroli dolĉe en la orelon.</p>
<p class="l">Paroli per vortoj kovritaj.</p>
<p class="l">Paroli sensencaĵon.</p>
<p class="l">Parolo anĝela, sed penso pri ŝtelo.</p>
<p class="l">Parolo estas arĝento, oron similas silento.</p>
<p class="l">Paroloj kaj faroj estas malsamaj aferoj.</p>
<p class="l">Pasero sperta estas lerta.</p>
<p class="l">Pasero sperta ne bezonas averton.</p>
<p class="l">Pasinta doloro for el memoro.</p>
<p class="l">Pastro ŝafon ne prenas, ĝi hejmen revenas.</p>
<p class="l">Pastro vivas de preĝoj, advokato de leĝoj.</p>
<p class="l">Pastron nutras preĝejo.</p>
<p class="l">Patroj avaras, infanoj malŝparas.</p>
<p class="l">Pecon detranĉitan al la pano ne regluu.</p>
<p class="l">Pekas junuloj kaj pekas maljunuloj.</p>
<p class="l">Peke akirita ne estas profita.</p>
<p class="l">Pekinto pentas, kolero silentas.</p>
<p class="l">Peko kaj eraro estas ecoj de l' homaro.</p>
<p class="l">Peko malnova perdas pekecon.</p>
<p class="l">Pekon serĉi oni ne bezonas.</p>
<p class="l">Peli tagojn sen afero de mateno al vespero.</p>
<p class="l">Pelis pavon, falis kavon.</p>
<p class="l">Pelu mizeron tra l' pordo, ĝi revenos tra l' fenestro.</p>
<p class="l">Pendonto ne dronos.</p>
<p class="l">Pensoj iras trans limo sen pago kaj timo.</p>
<p class="l">Per bezono venas mono.</p>
<p class="l">Per eraro ne praviĝas la faro.</p>
<p class="l">Per insulto kaj kolero ne klariĝas afero.</p>
<p class="l">Per kio la veto?
Per la kapo malsupren.</p>
<p class="l">Per lango flatas, per mano batas.</p>
<p class="l">Per lerta admono alfluas la mono.</p>
<p class="l">Per mezuro kaj peso akiriĝas sukceso.</p>
<p class="l">Per mono eĉ silento fariĝas elokvento.</p>
<p class="l">Per mono, ne per mano punu vilaĝanon.</p>
<p class="l">Per oreloj, ne per okuloj, edzinon elektu.</p>
<p class="l">Per pacienco kaj fervoro sukcesas ĉiu laboro.</p>
<p class="l">Per pacienco venas scienco.</p>
<p class="l">Per paroloj li bruas, tutan urbon detruas.</p>
<p class="l">Per promesoj estas pavimita la infero.</p>
<p class="l">Per tro multa varto malboniĝas la farto.</p>
<p class="l">Per unu ŝtono oni du ĵetojn ne faras.</p>
<p class="l">Per vorto ĝentila ĉio estas facila.</p>
<p class="l">Perdi la kandelon el la kapo.</p>
<p class="l">Perdi la kuraĝon.</p>
<p class="l">Perdi la saĝon.</p>
<p class="l">Perdiĝas per pruntedono amiko kaj mono.</p>
<p class="l">Perdinta la kapon pri haroj ne ploras.</p>
<p class="l">Pereis ŝafino, pereu ankaŭ la ŝafido.</p>
<p class="l">Perforta amo estas plej forta malamo.</p>
<p class="l">Peto de barono estas ordono.</p>
<p class="l">Peto kaj demando kondukas tra l' tuta lando.</p>
<p class="l">Petolado sen mezuro ne kondukas al plezuro.</p>
<p class="l">Petolu, diboĉu, sed poste sorton ne riproĉu.</p>
<p class="l">Petro kornojn tenas, Paŭlo lakton prenas.</p>
<p class="l">Petro parolas sen direkto, sed Paŭlo konjektu.</p>
<p class="l">Petro rifuzas, Paŭlo ekuzas.</p>
<p class="l">Petron kruro doloras, Karolo ne lamas.</p>
<p class="l">Piaj deziroj.</p>
<p class="l">Piedo ne atentis, kapo eksentis.</p>
<p class="l">Piki al iu la vundan lokon.</p>
<p class="l">Plej bona gvidilo estas la lango.</p>
<p class="l">Plej bona kuracisto estas la tempo.</p>
<p class="l">Plej bona sprito estas silento.</p>
<p class="l">Plej bone ridas, kiu laste ridas.</p>
<p class="l">Plej certa laboro ― laboro per oro.</p>
<p class="l">Plej danĝera malsano estas manko de saĝo.</p>
<p class="l">Plej facile promeso rimiĝas kun forgeso.</p>
<p class="l">Plej granda potenco kuŝas en la komenco.</p>
<p class="l">Plej juna katido musojn jam pelas.</p>
<p class="l">Plej kruela estas redono por farita bono.</p>
<p class="l">Plej kuirita kampulo ĉiam restos krudulo.</p>
<p class="l">Plej saĝa maljunulo ne estas tro saĝa.</p>
<p class="l">Plena estas la infero de promesitaj aferoj.</p>
<p class="l">Plena glaso da vino, sed kun guto da veneno.</p>
<p class="l">Plena kaso ŝteliston altiras.</p>
<p class="l">Plena sako ĉiun mastron al vi klinos.</p>
<p class="l">Plena stomako laŭdas la faston.</p>
<p class="l">Plenblovi la lipojn.</p>
<p class="l">Plendoj stomakon ne plenigas.</p>
<p class="l">Plenumiĝis la tasko per granda fiasko.</p>
<p class="l">Plenumita via ofico, nun pasis via vico.</p>
<p class="l">Pli allogas kulero da mielo, ol da vinagro barelo.</p>
<p class="l">Pli bona ― estas malamiko de bona.</p>
<p class="l">Pli bona amiko intima, ol parenco malproksima.</p>
<p class="l">Pli bona apude najbaro, ol frato post arbaro.</p>
<p class="l">Pli bona branĉo sennuksa, ol kaĝo plej luksa.</p>
<p class="l">Pli bona ĉifona vesto, ol riĉeco en malhonesto.</p>
<p class="l">Pli bona estas gajno malgranda, ol granda malgajno.</p>
<p class="l">Pli bona estas io, ol nenio.</p>
<p class="l">Pli bona estas malgranda <em>jen prenu</em> ol granda <em>morgaŭ venu</em>.</p>
<p class="l">Pli bona estas paco feliĉa, ol havo plej riĉa.</p>
<p class="l">Pli bona estas saĝa malamiko, ol malsaĝa amiko.</p>
<p class="l">Pli bona estas virto sen oro, ol oro sen honoro.</p>
<p class="l">Pli bona estas vorto afabla, ol kuko agrabla.</p>
<p class="l">Pli bona homo sen mono, ol mono sen homo.</p>
<p class="l">Pli bona io ol nenio.</p>
<p class="l">Pli bona pano sen butero, ol dolĉa kuko sen libero.</p>
<p class="l">Pli bona pano sen butero, ol kuko sen libero.</p>
<p class="l">Pli bona pura konscienco, ol malpura potenco.</p>
<p class="l">Pli bona virto sen oro, ol oro sen honoro.</p>
<p class="l">Pli bone estas enviigi, ol kompatigi.</p>
<p class="l">Pli bone estas havon fordoni, ol kun homoj malpaci.</p>
<p class="l">Pli bone estas reiri, ol perdi la vojon.</p>
<p class="l">Pli bone estas sensale, ol tro sale.</p>
<p class="l">Pli bone estas ŝviti ol tremi.</p>
<p class="l">Pli bone fleksiĝi, ol rompiĝi.</p>
<p class="l">Pli bone malfrue, ol neniam.</p>
<p class="l">Pli bone malmulte gajni, ol multe perdi.</p>
<p class="l">Pli bone ne fari, ol erari.</p>
<p class="l">Pli bone ne sali, ol sali tro multe.</p>
<p class="l">Pli da bruo, ol da faro.</p>
<p class="l">Pli da havo, pli da klopodoj.</p>
<p class="l">Pli da infanoj, pli da beno.</p>
<p class="l">Pli da infanoj, pli da manoj.</p>
<p class="l">Pli da mono, pli da zorgo.</p>
<p class="l">Pli da okuloj, pli da certeco.</p>
<p class="l">Pli efike ol bato pelas malsato.</p>
<p class="l">Pli facile estas eviti ol spiti.</p>
<p class="l">Pli facile estas malbonon eviti, ol korekti.</p>
<p class="l">Pli facile estas multe elspezi, ol malmulte enspezi.</p>
<p class="l">Pli facile estas multon elspezi, ol malmulton enspezi.</p>
<p class="l">Pli facile estas ne iri, ol tro malfrue reiri.</p>
<p class="l">Pli facile estas perdi vilaĝon, ol akiri domon.</p>
<p class="l">Pli facile estas regi ol agi.</p>
<p class="l">Pli facile estas vilaĝon perdi, ol domon akiri.</p>
<p class="l">Pli feliĉa estas donanto ol prenanto.</p>
<p class="l">Pli feliĉa estas martelo insultata, ol amboso kompatata.</p>
<p class="l">Pli feliĉa sinjoro sen havo, ol riĉulo sed sklavo.</p>
<p class="l">Pli helpas guto da feliĉo, ol barelo da saĝo.</p>
<p class="l">Pli kara estas kap' ol ĉapo.</p>
<p class="l">Pli kara estas kapo ol ĉapo.</p>
<p class="l">Pli kara kapo ol ĉapo.</p>
<p class="l">Pli kostas la sako, ol la tuta pako.</p>
<p class="l">Pli tiras virina haro, ol ĉevala paro.</p>
<p class="l">Pli valoras faro nenia, ol faro malbona.</p>
<p class="l">Pli valoras interkonsento, ol juĝa dokumento.</p>
<p class="l">Pli valoras konkorda ovo, ol malkonkorda bovo.</p>
<p class="l">Pli valoras kontenta spirito, ol granda profito.</p>
<p class="l">Pli valoras malgranda reganto, ol granda servanto.</p>
<p class="l">Pli valoras paco malbona, ol malpaco plej bona.</p>
<p class="l">Pli valoras propra ĉemizo, ol fremda plena valizo.</p>
<p class="l">Pli valoras senlaboreco, ol sensenca laboremeco.</p>
<p class="l">Pli valoras tuj ovo, ol poste bovo.</p>
<p class="l">Pli valoras vinagro donacita, ol vino aĉetita.</p>
<p class="l">Pli zorgas unu patrino pri dek infanoj, ol dek infanoj pri unu patrino.</p>
<p class="l">Plibono estas malamiko de bono.</p>
<p class="l">Ploranton ni evitas, ridanton ni imitas.</p>
<p class="l">Plumo ne sentas, papero silentas.</p>
<p class="l">Pluvo en Aprilo ― por la tero utilo.</p>
<p class="l">Popola kutimo havas valoron de leĝo.</p>
<p class="l">Popolo diras, Dio diras.</p>
<p class="l">Por amiko intima ne ekzistas vojo malproksima.</p>
<p class="l">Por amiko komplezo neniam estas tro peza.</p>
<p class="l">Por ĉiu ago venas la tempo de pago.</p>
<p class="l">Por ĉiu ago venos tempo de pago.</p>
<p class="l">Por ĉiu faro estas horo.</p>
<p class="l">Por ĉiu plezuro devas esti mezuro.</p>
<p class="l">Por ebriulo ne ekzistas danĝero.</p>
<p class="l">Por fremda koro ne ekzistas esploro.</p>
<p class="l">Por gasto ne petita mankas kulero.</p>
<p class="l">Por glate mensogi, oni spriton bezonas.</p>
<p class="l">Por honoro ni dankas, se manĝ' al ni mankas.</p>
<p class="l">Por hundon dronigi, oni nomas ĝin rabia.</p>
<p class="l">Por kapti ezokon, bongustigu la hokon.</p>
<p class="l">Por la mono pastra preĝo, por la mono romp' de leĝo.</p>
<p class="l">Por li eĉ la muso ne estas sen felo.</p>
<p class="l">Por longa malsano kurac' estas vana.</p>
<p class="l">Por malfrua gasto restas nur osto.</p>
<p class="l">Por malsaĝulo bastono ― por saĝulo leciono.</p>
<p class="l">Por malsanulo forto, por kokido la morto.</p>
<p class="l">Por mia mono mi ankaŭ estas barono.</p>
<p class="l">Por muŝon mortigi, oni pafilegon ne uzas.</p>
<p class="l">Por nenio oni faras nenion.</p>
<p class="l">Por paro amanta ĉiu loketo sufiĉas.</p>
<p class="l">Por parolo delira ne ekzistas rediro.</p>
<p class="l">Por patrino ne ekzistas infano malbela.</p>
<p class="l">Por Paŭlo sperto ― por Petro averto.</p>
<p class="l">Por peko senkonscia puno nenia.</p>
<p class="l">Por pendigi ŝteliston, antaŭe lin kaptu.</p>
<p class="l">Por pot' argila poto fera estas najbaro danĝera.</p>
<p class="l">Por regna speso ne ekzistas forgeso.</p>
<p class="l">Por riĉulo fasto ― por malriĉulo festo.</p>
<p class="l">Por saĝulo sufiĉas aludo.</p>
<p class="l">Por sia oro ĉiu estas sinjoro.</p>
<p class="l">Por sperto kaj lerno ne sufiĉas eterno.</p>
<p class="l">Por ŝafo tondita Dio venton moderigas.</p>
<p class="l">Por ŝafon formanĝi, lupo trovos pretekston.</p>
<p class="l">Por unu ― festeno, por alia ― ĉagreno.</p>
<p class="l">Por vendisto mensogo estas necesa apogo.</p>
<p class="l">Por via bono vin regalas bastono.</p>
<p class="l">Por virta orelo ne danĝeras vorto malbela.</p>
<p class="l">Post alkutimiĝo doloras disiĝo.</p>
<p class="l">Post brua vento subita silento.</p>
<p class="l">Post dolĉa vino restas acida vinagro.</p>
<p class="l">Post domaĝo venas saĝo.</p>
<p class="l">Post dorma trankvilo venas bona konsilo.</p>
<p class="l">Post kolero venas favoro.</p>
<p class="l">Post konfeso venas forgeso.</p>
<p class="l">Post la batalo preĝo ne helpas.</p>
<p class="l">Post la falo oni fariĝas singarda.</p>
<p class="l">Post la fasto venas festo.</p>
<p class="l">Post la fino de l' batalo estas multe da kuraĝuloj.</p>
<p class="l">Post mia malapero renversiĝu la tero.</p>
<p class="l">Post morto kuracilo jam estas sen utilo.</p>
<p class="l">Post nokta ripozo helpas la muzo.</p>
<p class="l">Post sufero venas prospero.</p>
<p class="l">Post vetero malbela lumas suno plej hela.</p>
<p class="l">Postulo ne pretendas, rifuzo ne ofendas.</p>
<p class="l">Poton taksu laŭ sono, sinjoron laŭ tono.</p>
<p class="l">Prave li ricevas.</p>
<p class="l">Prave punite laŭmerite.</p>
<p class="l">Prediki al surduloj.</p>
<p class="l">Preĝejo proksima, sed Dio malproksima.</p>
<p class="l">Preĝon faru, sed farunon preparu.</p>
<p class="l">Preĝu al la Eternulo, ne al Lia sanktulo.</p>
<p class="l">Preĝu kore kaj laboru fervore.</p>
<p class="l">Preni iun sur la dentojn.</p>
<p class="l">Prenu kiel vi volas, la poto ĉiam bolas.</p>
<p class="l">Pri dolĉa vorto ne fieru, maldolĉan ne koleru.</p>
<p class="l">Pri gustoj oni disputi ne devas.</p>
<p class="l">Pri havo najbara oni estas malavara.</p>
<p class="l">Pri kio amikoj sekretas, ili vian juĝon ne petas.</p>
<p class="l">Pri kio estas la afero?</p>
<p class="l">Pri la lupo rakonto, kaj la lupo renkonte.</p>
<p class="l">Pri la ŝtrumpa truo scias nur la ŝuo.</p>
<p class="l">Pri laboroj maldiligenta, pri festoj plej kompetenta.</p>
<p class="l">Pri lando malproksima estas bone mensogi.</p>
<p class="l">Pri nenio oni povas ĵuri.</p>
<p class="l">Pri propra afero neniu juĝas libere.</p>
<p class="l">Pri tio jam ĉiuj paseroj babilas.</p>
<p class="l">Printempo semas, aŭtuno rikoltas.</p>
<p class="l">Pripensu malrapide kaj agu decide.</p>
<p class="l">Pro amo al la kandelo kato lekas la kandelingon.</p>
<p class="l">Pro eraro ne praviĝas la faro.</p>
<p class="l">Pro homo fiera ĝojas infero.</p>
<p class="l">Pro kapo malsaĝa suferas la kruroj.</p>
<p class="l">Pro karta preno perdiĝis bieno.</p>
<p class="l">Pro limoj kaj baroj malpacas najbaroj.</p>
<p class="l">Pro multo da arboj li arbaron ne vidas.</p>
<p class="l">Pro najleto bagatela pereis ĉevalo plej bela.</p>
<p class="l">Pro vorta ludo li eĉ patron ne domaĝas.</p>
<p class="l">Pro vorta piko ofte perdiĝas amiko.</p>
<p class="l">Profiton celu, sed aliajn ne pelu.</p>
<p class="l">Prokrastita ne estas perdita.</p>
<p class="l">Proksima kubuto, sed ne por la buŝo.</p>
<p class="l">Promesi orajn montojn.</p>
<p class="l">Promesita trezoro estas sen valoro.</p>
<p class="l">Promeso estas larĝa, plenumo estas ŝarĝa.</p>
<p class="l">Promeso ne satigas.</p>
<p class="l">Pronomoj <em>mia</em>, <em>min</em> kaj <em>mi</em> en mondo regas ĉiam tri.</p>
<p class="l">Propeka kapro.</p>
<p class="l">Propra opinio ne estas leĝo por alia.</p>
<p class="l">Propra sufero ― plej granda sur tero.</p>
<p class="l">Propra supo brogas, fremda allogas.</p>
<p class="l">Propra volo ordonon superas.</p>
<p class="l">Propran ĝibon neniu vidas.</p>
<p class="l">Propran vangon neniu batas.</p>
<p class="l">Proverbo estas sperto, proverbo estas averto.</p>
<p class="l">Prunto amikon forpelas.</p>
<p class="l">Puno pekon svingas, favorkoreco ĝin estingas.</p>
<p class="l">Pura ĉielo fulmon ne timas.</p>
<p class="l">Pura konscienco estas plej granda potenco.</p>
<p class="l">Putrado de fiŝo komenciĝas de l' kapo</p>

<hr>
<div class="footer"><a href="R.html">R &gt;&gt;</a></div>
</body>
</html>
