<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<link title="stilo" type="text/css" rel="stylesheet" href="../css/proverb.css">
<title>A</title>
</head>
<body background="../bld/papero.jpg">
<div class="header"><span class="header_center"> <a href="index.html">Lazaro Ludoviko Zamenhof:
      
          Proverbaro Esperanta
        </a></span></div>
<hr>
<h3 class="head">A</h3>

<p class="l">Abelujon ne incitu, amason ne spitu.</p>
<p class="l">
Afabla vorto pli atingas ol forto.</p>
<p class="l">
Agrabla estas gasto, se ne longe li restas.</p>
<p class="l">
Aĝo maljuna ne estas oportuna.</p>
<p class="l">
Aĝo tro matura ne estas plezura.</p>
<p class="l">
Akiro kaj perdo rajdas duope.</p>
<p class="l">
Akvo bolas, murmuras, sed fine ĝi kuras.</p>
<p class="l">
Akvo kaj pano servas al sano.</p>
<p class="l">
Akvo kura ― akvo pura.</p>
<p class="l">
Akvo silenta subfosas la bordon.</p>
<p class="l">
Akvo trankvila estas akvo danĝera.</p>
<p class="l">
Akvon senmovan kovras putraĵo.</p>
<p class="l">
Al amiko nova ne fidu sen provo.</p>
<p class="l">
Al bona ĉasisto iras mem la besto.</p>
<p class="l">
Al ĉevalo donacita oni buŝon ne esploras.</p>
<p class="l">
Al ĉiu besto plaĉas ĝia nesto.</p>
<p class="l">
Al ĉiu frato lian parton.</p>
<p class="l">
Al ĉiu konvenas, kio al li apartenas.</p>
<p class="l">
Al ĉiu sanktulo apartan kandelon.</p>
<p class="l">
Al ĉiu sia propra estas ĉarma kaj kara.</p>
<p class="l">
Al ĉiu sinjoro estu lia honoro.</p>
<p class="l">
Al Dio plaĉu, sed sur diablon ne kraĉu.</p>
<p class="l">
Al Dio servu, diablon rezervu.</p>
<p class="l">
Al du sinjoroj samtempe oni servi ne povas.</p>
<p class="l">
Al farun' malbonspeca ne helpos la spico.</p>
<p class="l">
Al feliĉulo eĉ koko donas ovojn.</p>
<p class="l">
Al fiŝ' kuirita jam akvo ne helpos.</p>
<p class="l">
Al glacio printempa kaj al amiko tro nova ne fidu.</p>
<p class="l">
Al grandaj sinjoroj grandaj honoroj.</p>
<p class="l">
Al hundo bastono ― al hom' leciono.</p>
<p class="l">
Al kavo senfunda ŝtopado ne helpas.</p>
<p class="l">
Al kokino la ovo lecionojn ne donu.</p>
<p class="l">
Al koro penetro per okula fenestro.</p>
<p class="l">
Al kuko kaj kaso ĉiam venas amaso.</p>
<p class="l">
Al la afero.</p>
<p class="l">
Al la buŝo de <em>oni</em> neniu povas ordoni.</p>
<p class="l">
Al la fiŝo ne instruu naĝarton.</p>
<p class="l">
Al la malamik' en kuro faru ponton kun plezuro.</p>
<p class="l">
Al la papero ne mankas tolero.</p>
<p class="l">
Al li ne mankas defendo kontraŭ ofendo.</p>
<p class="l">
Al loko dolora ni manon etendas ― al loko ĉarma okulojn ni sendas.</p>
<p class="l">
Al malriĉulo infanoj ne mankas.</p>
<p class="l">
Al malriĉulo ovo kiel al riĉulo bovo.</p>
<p class="l">
Al malsaĝulo ne helpas admono, nur bastono.</p>
<p class="l">
Al mono kaj forto humiliĝas la sorto.</p>
<p class="l">
Al pec' pecon algluas, kiu neston konstruas.</p>
<p class="l">
Al porko Dio kornojn ne donas.</p>
<p class="l">
Al posedanto de metio mankas nenio.</p>
<p class="l">
Al promeso oni ne kredas ― kredu, kiu posedas.</p>
<p class="l">
Al protekto kaj forto helpas la sorto.</p>
<p class="l">
Al sklavo mon' ne estas savo ― li ĉiam restas sklavo.</p>
<p class="l">
Al tiu ĉio cedas, kiu monon posedas.</p>
<p class="l">
Al venko rajto venas, se ĝin forto subtenas.</p>
<p class="l">
Al vi ne plaĉis sitelo, laboru per martelo.</p>
<p class="l">
Al vi oni predikas, kaj nin oni pikas.</p>
<p class="l">
Alia tempo, aliaj moroj.</p>
<p class="l">
Alia urbo, alia moro.</p>
<p class="l">
Aliaj domoj, aliaj homoj.</p>
<p class="l">
Aliaj tempoj, aliaj moroj.</p>
<p class="l">
Aliajn gvidas, kaj mem ne vidas.</p>
<p class="l">
Alian ne mallaŭdu, vin mem ne aplaŭdu.</p>
<p class="l">
Aliloka ĉielo estas sama ĉielo.</p>
<p class="l">
Almozoj ne malriĉigas.</p>
<p class="l">
Almozpetanto sinĝena restas kun sako malplena.</p>
<p class="l">
Alpremi iun al muro.</p>
<p class="l">
Altan arbon batas la fulmo.</p>
<p class="l">
Amaso da fianĉoj, sed la ĝusta ne venas.</p>
<p class="l">
Amaso da mono kaj titolo de barono.</p>
<p class="l">
Ambaŭ floroj de samaj valoroj.</p>
<p class="l">
Ameno diablon ne forpelas.</p>
<p class="l">
Amikeco aparte, afero aparte.</p>
<p class="l">
Amikeco aparte, ofico aparte.</p>
<p class="l">
Amiko ― intimulo.</p>
<p class="l">
Amiko de amiko estas ankaŭ amiko.</p>
<p class="l">
Amiko en ĝojo kaj malĝojo.</p>
<p class="l">
Amiko en ĝojo kaj ploro.</p>
<p class="l">
Amiko estas kara, sed mi mem estas pli kara.</p>
<p class="l">
Amiko estas kara, sed vero pli kara.</p>
<p class="l">
Amiko fidela estas trezoro plej bela.</p>
<p class="l">
Amikon karesu, sed kalkuli ne forgesu.</p>
<p class="l">
Amikon montras malfeliĉo.</p>
<p class="l">
Amikon ŝatu, malamikon ne batu.</p>
<p class="l">
Amo estas forta, sed mono pli forta.</p>
<p class="l">
Amo faras ion, mono ĉion.</p>
<p class="l">
Amo kaj ĵaluzo estas gefratoj.</p>
<p class="l">
Amo kaj puno loĝas komune.</p>
<p class="l">
Amo pli kora, disiĝo pli dolora.</p>
<p class="l">
Amo supermezura ne estas plezura.</p>
<p class="l">
Amu Antonon, sed gardu vian monon.</p>
<p class="l">
Amu domon novan kaj amikon malnovan.</p>
<p class="l">
Amu edzinon plej kore, sed tenu ŝin bonmore.</p>
<p class="l">
Animo al paradizo deziras, sed pekoj retiras.</p>
<p class="l">
Ankaŭ al ni la suno eklumos.</p>
<p class="l">
Ankaŭ al nia nesto venos iam la festo.</p>
<p class="l">
Ankaŭ diablo tondron suferos.</p>
<p class="l">
Ankaŭ la lupon atingos la sorto.</p>
<p class="l">
Ankaŭ por diablo tondro ekzistas.</p>
<p class="l">
Ankoraŭ Dio ne dormas.</p>
<p class="l">
Ankoraŭ la ezoko ne estas sur la hoko.</p>
<p class="l">
Ankoraŭ la gajno ne estas en la mano.</p>
<p class="l">
Ankoraŭ multe vi kuros, ĝis vi alkuros.</p>
<p class="l">
Ankoraŭ neniu evitis la sorton.</p>
<p class="l">
Ankoraŭ neniu plaĉis al ĉiu.</p>
<p class="l">
Antaŭ ĉio zorgu oficon ― plezuro atendos sian vicon.</p>
<p class="l">
Antaŭ la lango laboru la cerbo.</p>
<p class="l">
Antaŭ mortigo de urso ne vendu ĝian felon.</p>
<p class="l">
Antaŭ okuloj ne staras, doloron ne faras.</p>
<p class="l">
Antaŭ tima okulo potenciĝas eĉ kulo.</p>
<p class="l">
Antaŭ vespero ne estu fiera.</p>
<p class="l">
Antaŭe intencu kaj poste komencu.</p>
<p class="l">
Antaŭe kion vi devas, poste kion vi volas.</p>
<p class="l">
Antaŭparolo liberigas de postparolo.</p>
<p class="l">
Aperas prudento, kiam pasis la momento.</p>
<p class="l">
Aprila vetero ― trompa aero.</p>
<p class="l">
Apud plena manĝotablo ĉiu estas tre afabla.</p>
<p class="l">
Apud propra domo ŝtelisto ne ŝtelas.</p>
<p class="l">
Aranĝite, ordigite.</p>
<p class="l">
Arbaro aŭdas, kampo vidas.</p>
<p class="l">
Arbo krakanta venton ne timas.</p>
<p class="l">
Atakis lin horo malsaĝa.</p>
<p class="l">
Atakis teruro, ektremis la kruro.</p>
<p class="l">
Atendi bonan veteron kaj laman kurieron.</p>
<p class="l">
Atendi sur tero, ĝis sekiĝos la rivero.</p>
<p class="l">
Atendis, atendis, ĝis lin ĉerko etendis.</p>
<p class="l">
Atendis, meditis, ĝis en tombon englitis.</p>
<p class="l">
Atendu min antaŭ la domo de mia pranepo.</p>
<p class="l">
Atentu.</p>
<p class="l">
Atesto de matureco.</p>
<p class="l">
Atingi la vesperon de sia vivo.</p>
<p class="l">
Aŭ ĉio, aŭ nenio.</p>
<p class="l">
Aŭ festene, aŭ malplene.</p>
<p class="l">
Aŭ festo, aŭ fasto.</p>
<p class="l">
Aŭ kuseno sub ripo, aŭ bato per vipo.</p>
<p class="l">
Aŭ ministran postenon, aŭ pundoman katenon.</p>
<p class="l">
Aŭ plej riĉa stato, aŭ plena malsato.</p>
<p class="l">
Aŭskultas prudente, kiu aŭskultas atente.</p>
<p class="l">
Aŭskulti kiel ĥinan predikon.</p>
<p class="l">
Avarulo avaras, heredantoj malŝparas.</p>
<p class="l">
Avarulo kaj porko estas bonaj post la morto. .</p>
<p class="l">
Avarulo pagas duoble.</p>
<p class="l">
Azen' al azeno riproĉas malsaĝon.</p>
<p class="l">
Azenon komunan oni batas plej multe</p>

<hr>
<div class="footer"><a href="B.html">B &gt;&gt;</a></div>
</body>
</html>
