<HTML>

<BODY>

<H3>Poemoj</H3>

<P>

L.L. Zamenhof

<P>

<H4>La Espero</H4>


En la mondon venis nova sento,<BR>
Tra la mondo iras forto voko;<BR>
Per flugiloj de facila vento<BR>
Nun de loko flugu &#285;i al loko.<BR>

<P>

Ne al glavo sangon soifanta<BR>
&#284;i la homan tiras familion:<BR>
Al la mond' eterne militanta<BR>
&#284;i promesas sanktan harmonion.<BR>

<P>

Sub la sankta signo de l' espero<BR>
Kolekti&#285;as pacaj batalantoj,<BR>
Kaj rapide kreskas la afero<BR>
Per laboro de la esperantoj.<BR>

<P>

Forte staras muroj de miljaroj<BR>
Inter la popoloj dividitaj;<BR>
Sed dissaltos la obstinaj baroj,<BR>
Per la sankta amo disbatitaj.<BR>

<P>

Sur ne&#365;trala lingva fundamento,<BR>
Komprenante unu la alian,<BR>
La popoloj faros en konsento<BR>
Unu grandan rondon familian.<BR>

<P>

Nia diligenta kolegaro<BR>
En laboro paca ne laci&#285;os,<BR>
&#284;is la bela son&#285;o de l' homaro<BR>
Por eterna ben' efektivi&#285;os.<BR>


<H4>La Vojo</H4>


Tra densa mallumo briletas la celo<BR>
Al kiu kura&#285;e ni iras.<BR>
Simile al stelo en nokta &#265;ielo,<BR>
Al ni la direkton &#285;i diras.<BR>
Kaj nin ne timigas la noktaj fantomoj,<BR>
Nek batoj de l' sorto, nek mokoj de l' homoj,<BR>
&#264;ar klara kaj rekta kaj tre difinita<BR>
&#284;i estas, la voj' elektita.<BR>

<P>

Nur rekte, kura&#285;e kaj ne flanki&#285;ante<BR>
Ni iru la vojon celitan!<BR>
E&#265; guto malgranda, konstante frapante,<BR>
Traboras la monton granitan.<BR>
L' espero, l' obstino kaj la pacienco &#151;<BR>
Jen estas la signoj, per kies potenco<BR>
Ni pa&#349;o post pa&#349;o, post longa laboro,<BR>
Atingos la celon en gloro.<BR>

<P>

Ni semas kaj semas, neniam laci&#285;as,<BR>
Pri l' tempoj estontaj pensante.<BR>
Cent semoj perdi&#285;as, mil semoj perdi&#285;as, &#151;<BR>
Ni semas kaj semas konstante.<BR>
&quot;Ho, &#265;esu!&quot; mokante la homoj admonas, &#151;<BR>
&quot;Ne &#265;esu, ne &#265;esu!&quot; en kor' al ni sonas:<BR>
&quot;Obstine anta&#365;en!  La nepoj vin benos,<BR>
Se vi pacience eltenos.&quot;<BR>

<P>

Se longa sekeco a&#365; ventoj subitaj<BR>
Velkantajn foliojn de&#349;iras,<BR>
Ni dankas la venton, kaj, repurigitaj,<BR>
Ni forton pli fre&#349;an akiras.<BR>
Ne mortos jam nia bravega anaro,<BR>
&#284;in jam ne timigos la vento, nek staro,<BR>
Obstine &#285;i pa&#349;as, provita, hardita,<BR>
Al cel' unu fojon signita!<BR>

<P>

Nur rekte, kura&#285;e kaj ne flanki&#285;ante<BR>
Ni iru la vojon celitan!<BR>
E&#265; guto malgranda, konstante frapante,<BR>
Traboras la monton granitan.<BR>
L' espero, l' obstino kaj la pacienco &#151;<BR>
Jen estas la signoj, per kies potenco<BR>
Ni pa&#349;o post pa&#349;o, post longa laboro,<BR>
Atingos la celon en gloro.<BR>


<H4>Al la Fratoj</H4>


Forte ni staru, fratoj amataj,<BR>
Por nia sankta afero!<BR>
Ni bataladu kune tenataj<BR>
Per unu bela espero!<BR>

<P>

Regas ankora&#365; nokto sen luno,<BR>
La mondo dormas obstine,<BR>
Sed jam levi&#285;os balda&#365; la suno,<BR>
Por lumi, brili senfine.

<P>

Veku, ho veku, veku konstante,<BR>
Ne timu ridon, insulton!<BR>
Voku, ho voku, ripetadante,<BR>
&#284;is vi atingos a&#365;skulton!<BR>

<P>

Dekon da fojoj vane perdi&#285;os<BR>
La voko via ridata, &#151;<BR>
La dekunua alradiki&#285;os,<BR>
Kaj kreskos frukto benata.<BR>

<P>

Tre malproksime &#265;iuj ni staras<BR>
La unuj de la aliaj ...<BR>
Kie vi estas, kion vi faras,<BR>
Ho, karaj fratoj vi miaj?<BR>

<P>

Vi en la urbo, vi en urbeto,<BR>
En la malgranda vila&#285;o,<BR>
&#264;u ne forflugis kiel bloveto<BR>
La tuta via kura&#285;o?<BR>

<P>

&#264;u vi sukcese en via loko<BR>
Kondukas nian aferon,<BR>
A&#365; eksilentis jam via voko,<BR>
Vi lacaj perdis esperon?<BR>

<P>

Iras senhalte via laboro<BR>
Honeste kaj esperante?<BR>
Brulas la flamo en via koro<BR>
Neniam malforti&#285;ante?<BR>

<P>

Forte ni staru, brave laboru,<BR>
Kura&#285;e, ho nia rondo!<BR>
Nia afero kresku kaj floru<BR>
Per ni en tuta la mondo!<BR>

<P>

Ni &#285;in kondukos ne ripozante,<BR>
Kaj nin lacigos nenio;<BR>
Ni &#285;in traportos, sankte &#309;urante,<BR>
Tra l' tuta mondo de Dio!<BR>

<P>

Malfacileco, malrapideco<BR>
Al ni la vojon ne baros.<BR>
Sen malhonora malkura&#285;eco<BR>
Ni kion povos, ni faros.<BR>

<P>

Staras ankora&#365; en la komenco<BR>
La celo en malproksimo, &#151;<BR>
Ni &#285;in atingos per la potenco<BR>
De nia forta animo!<BR>

<P>

Ni &#285;in atingos per la potenco<BR>
De nia sankta fervoro,<BR>
Ni &#285;in atingos per pacienco<BR>
Kaj per sentima laboro.<BR>

<P>

Glora la celo, sankta l' afero<BR>
La venko &#151; balda&#365; &#285;i venos;<BR>
Levos la kapon ni kun fiero,<BR>
La mondo &#285;oje nin benos.<BR>

<P>

Tiam atendas nin rekompenco<BR>
La plej majesta kaj ri&#265;a:<BR>
Nia laboro kaj pacienco<BR>
La mondon faros feli&#265;a!<BR>


<H4>Mia Penso</H4>


Sur la kampo, for de l' mondo,<BR>
Anta&#365; nokto de somero,<BR>
Amikino en la rondo<BR>
Kantas kanton pri l' espero.<BR>
Kaj pri vivo detruita<BR>
&#348;i rakontas kompatante, &#151;<BR>
Mia vundo refrapita<BR>
Min doloras resangante.<BR>

<P>

&quot;&#264;u vi dormas?  Ho, sinjoro,<BR>
Kial tia senmoveco?<BR>
Ha, kredeble rememoro<BR>
El la kara infaneco?&quot;<BR>
Kion diri?  Ne ploranta<BR>
Povis esti parolado<BR>
Kun fra&#365;lino ripozanta<BR>
Post somera promenado!<BR>

<P>

Mia penso kaj turmento,<BR>
Kaj doloroj kaj esperoj!<BR>
Kiom de mi en silento<BR>
Al vi iris jam oferoj!<BR>
Kion havis mi plej karan &#151;<BR>
La junecon &#151; mi ploranta<BR>
Metis mem sur la altaron<BR>
De la devo ordonanta!<BR>

<P>

Fajron sentas mi interne,<BR>
Vivi anka&#365; mi deziras, &#151;<BR>
Io pelas min eterne,<BR>
Se mi al gajuloj iras ...<BR>
Se ne pla&#265;as al la sorto<BR>
Mia peno kaj laboro &#151;<BR>
Venu tuj al mi la morto,<BR>
En espero &#151; sen doloro!<BR>


<H4>Ho, Mia Kor'</H4>


Ho, mia kor', ne batu maltrankvile,<BR>
El mia brusto ne saltu for!<BR>
Jam teni min ne povas mi facile,<BR>
Ho, mia kor'!<BR>

<P>

Ho, mia kor!  Post longa laborado<BR>
&#264;u mi ne venkos en decida hor'!<BR>
Sufi&#265;e! trankvili&#285;u de l' batado,<BR>
Ho, mia kor'!<BR>


<H4>Pre&#285;o sub la Verda Standardo</H4>


Al Vi, ho potenca senkorpa mistero,<BR>
Fortego, la mondon reganta,<BR>
Al Vi, granda fonto de l' amo kaj vero<BR>
Kaj fonto de vivo konstanta,<BR>
Al Vi, kiun &#265;iuj malsame prezentas,<BR>
Sed &#265;iuj egale en koro Vin sentas,<BR>
Al Vi, kiu kreas, al Vi, kiu re&#285;as,<BR>
Hodia&#365; ni pre&#285;as.<BR>

<P>

Al Vi ni ne venas kun kredo nacia,<BR>
Kun dogmoj de blinda fervoro:<BR>
Silentas nun &#265;iu disput' religia<BR>
Kaj regas nur kredo de koro.<BR>
Kun &#285;i, kiu estas &#265;e &#265;iuj egala,<BR>
Kun &#285;i, la plej vera, sen trudo batala,<BR>
Ni staras nun, filoj de l' tuta homaro<BR>
&#264;e Via altaro.<BR>

<P>

Homaron Vi kreis perfekte kaj bele,<BR>
Sed &#285;i sin dividis batale;<BR>
Popolo popolon atakas kruele,<BR>
Frat' fraton atakas &#349;akale.<BR>
Ho, kiu ajn estas Vi, forto mistera,<BR>
A&#365;skultu la vo&#265;on de l' pre&#285;o sincera,<BR>
Redonu la pacon al la infanaro<BR>
De l' granda homaro!<BR>

<P>

Ni &#309;uris labori, ni &#309;uris batali,<BR>
Por reunuigi l' homaron.<BR>
Subtenu nin, Forto, ne lasu nin fali,<BR>
Sed lasu nin venki la baron;<BR>
Donacu Vi benon al nia laboro,<BR>
Donacu Vi forton al nia fervoro,<BR>
Ke &#265;iam ni kontra&#365; atakoj sova&#285;aj<BR>
Nin tenu kura&#285;aj.<BR>

<P>

La verdan standardon tre alte ni tenos;<BR>
&#284;i signas la bonon kaj belon.<BR>
La Forto mistera de l' mondo nin benos,<BR>
Kaj nian atingos ni celon.<BR>
Ni inter popoloj la murojn detruos,<BR>
Kaj ili ekkrakos kaj ili ekbruos<BR>
Kaj falos por &#265;iam, kaj amo kaj vero<BR>
Ekregos sur tero.<BR>

<P>

Kuni&#285;u la fratoj, plekti&#285;u la manoj,<BR>
Anta&#365;en kun pacaj armiloj!<BR>
Kristanoj, hebreoj a&#365; mahometanoj<BR>
Ni &#265;iuj de Di' estas filoj.<BR>
Ni &#265;iam memoru pri bon' de l' homaro,<BR>
Kaj malgra&#365; malhelpoj, sen halto kaj staro<BR>
Al frata la celo ni iru obstine<BR>
Antau&#365;en, senfine!<BR>


<H4>Al la &quot;Esperantisto&quot;</H4>


En bona hor'!  Ni a&#365;dis la signalon<BR>
Kaj bataleme saltas nia koro.<BR>
Konduku nin, komencu la batalon<BR>
Sub bona stelo, en feli&#265;a horo!<BR>

<P>

Amikoj de proksime, malproksime,<BR>
Salutas vin, ho nia luma stelo!<BR>
Konduku nin, senhalte kaj sentime,<BR>
Al nia granda, sankta, glora celo!<BR>

<P>

Ne tre facila estos nia vojo<BR>
Kaj ne malmulte anka&#365; ni suferos;<BR>
Sed batalante, kun plej granda &#285;ojo<BR>
Senhalte ni laboros kaj esperos.<BR>

<P>

For estas jam la baroj de l' komenco,<BR>
L' unua muro estas trarompita,<BR>
Kaj dol&#265;a estos nia rekompenco,<BR>
Kiam la celo estos alvenita.<BR>


<H4>Saluto al &quot;Verda Radio&quot;</H4>


Vi, &quot;Verda Radio&quot;, ekbrilo, karulo,<BR>
Per brilo fortika, per brilo konstanta,<BR>
Kaj malgra&#365; malhelpoj de l' norda nebulo<BR>
Vi restu fidiga, vi restu lumanta,<BR>
Ke ni vin rigardu kaj diru: &quot;&#285;i estas,<BR>
&#284;i provojn ne faras, &#285;i vivas, &#285;i restas&quot;.<BR>


<H4>Pluvo</H4>


Pluvas kaj pluvas kaj pluvas kaj pluvas<BR>
Sen&#265;ese, senfine, senhalte,<BR>
El &#265;iel' al la ter', el &#265;iel al la ter'<BR>
Are gutoj frapi&#285;as resalte.<BR>

<P>

Tra la sonoj de l' pluvo al mia orelo<BR>
Murmurado penetras mistera,<BR>
Mi revante a&#365;skultas, mi volus kompreni,<BR>
Kion diras la vo&#265;o aera.<BR>

<P>

Kvaza&#365; ia sopir' en la vo&#265;o ka&#349;i&#285;as<BR>
Kaj a&#365;di&#285;as en &#285;i rememoro ...<BR>
Kaj per sento plej stranga, mal&#285;oja kaj &#285;oja,<BR>
En mi batas konfuze la koro.<BR>

<P>

&#264;u la nuboj pasintaj, jam ofte viditaj,<BR>
Rememore en mi revivi&#285;is,<BR>
A&#365; mi revas pri l' sun', kiu balda&#365; aperos,<BR>
Kvankam &#285;i en la nuboj ka&#349;i&#285;is?<BR>

<P>

Mi ne volas esplori la senton misteran,<BR>
Mi nur revas, mi &#285;uas, mi spiras;<BR>
Ion fre&#349;an mi sentas, la fre&#349;o min logas,<BR>
Al la fre&#349;o la koro min tiras.<BR>


</BODY>

</HTML>
