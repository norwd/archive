<html><head> 
<title>Komputada Leksikono: Literoj de Esperanto</title> <META 
HTTP-EQUIV="Content-Type" CONTENT="text/html;charset=UTF-8"><link 
rel="stylesheet" type="text/css" href="BILDOJ/kl.css"> 
</head><body> 
<h2><a name="Homlingvaj-alfabetoj">Homlingvaj alfabetoj</a></h2> 
<ol><li><a href="SUROGATO.html#Surogatoj-por-la-literoj-de-Esperanto">Surogatoj por la 
literoj de Esperanto</a> 
<li><a href="GREKA.html#Alfabeto-greka">Alfabeto greka</a> 
<li><a href="LITRUS.html#Alfabeto-rusa">Alfabeto rusa: Transskribo</a> 
<li><a href="AZBUKOJ.html#Slavonaj-alfabetoj">Slavonaj alfabetoj</a> 
</ol><h3>Surogatoj por la <a href="LI.html#LITEROJ-DE-ESPERANTO" 
name="Surogatoj-por-la-literoj-de-Esperanto">literoj de Esperanto</a></h3> 
Antaŭ ol ekzameni la plej ofte uzatajn sistemojn, ni konsideru plurajn 
karakterizaĵojn, atentindajn ĉe taksado de tiuj sistemoj. <dl> <dt>I. 
Inversigeblo <dd>la transskribo estu unusence malĉifrebla per laŭeble 
formala procedo (<a href="AL.html#ALGORITMO">algoritmo</a>). <dt>II. 
Disponeblo <dd>la <a href="SI.html#SIGNO-1">signoj</a> de la kodanta alfabeto 
estu disponeblaj al sufiĉe granda grupo de la uzantoj; ideale estus ĉion 
esprimi nure per la 7-bita <a href="AP.html#ASKIO">Askio</a>. <dt>III. 
Akcepteblo <dd>la transskribo ne uzu signojn, kiuj povas havi specialan <a 
href="F.html#FUNKCIO-1">funkcion</a> (ekz-e oni ne uzu <a 
href="SO.html#STIRSIGNO">stirsignojn</a>, kio malfaciligus <a 
href="D.html#DATUMTRANSMETO">datumtransmeton</a> — tial malrekomendindas la 
Askiaj <a href="KO.html#KODONO">kodonoj</a> 0–32; neliterajn signojn, kio 
malebligus la uzon de la transskribo en <a 
href="I.html#IDENTIGILO">identigiloj</a>). <dt>IV. Estetiko kaj legeblo 
<dd>la transskribo estu facile legebla per «la nuda okulo» kaj ne tro deviu 
de la internacia signifo de la uzataj signoj. <dt>V. Ŝparemo <dd>la 
transskribo estu laŭeble kompakta kaj rapide traktebla. <dt>VI. Pounua 
interrespondo <dd>— oportunas por iuj algoritmoj; ekz-e ĉe <a 
href="AL.html#ALKADRIGO">alkadrigo</a> de teksto, aŭ se oni uzas <a 
href="F.html#FUNKCIO-3">funkcion</a>, liverantan la komencliteron de vorto 
(se la litero estas transskribita per «<tt>^s</tt>» aŭ per «<tt>s^</tt>» 
aŭ per<tt> sx</tt>, oni riskas ricevi nur «<tt>^</tt>» aŭ «<tt>s</tt>», 
kio estus eraro). Same dezirindus havi majuskligan funkcion. <dt>VII. 
Plurlingvismo <dd>en iuj tekstoj oni bezonas literojn de diversaj naciaj 
alfabetoj samtempe kun tiuj de Esperanto (ekz-e en vortaro, lernolibro, por 
dokumenta indiko de la propraj nomoj, en alilingvaj citaĵoj ktp). </dl>Tiuj 
postuloj estas inter si malfacile akordigeblaj, kaj ilia rolo varias en 
diversaj aplikoj; tial ni havas diversajn sistemojn: 
<table border=2><tr><td>0<th> Esperante<th> ĉ <th> ĝ <th> ĥ <th>ĵ <th> ŝ 
<th> ŭ <th> eĥoŝanĝo ĉiuĵaŭde <tr><td>1<th> ch-stile 
<td>ch 
<td> gh 
<td> hh 
<td>jh 
<td> sh 
<td> u 
<td>ehhoshangho chiujhaude<tr><td>2<th> c›-stile 
<td>c› 
<td>g› 
<td>h› 
<td>j› 
<td>c› 
<td> u( 
<td>eh›os›ang›o c›iuj›au(de<tr><td>3<th> c-stile 
<td>c^ 
<td> g- h-j- s^ 
<td> u^ 
<td>eh^os^ang^o c^iuj^au^de<tr><td>4<th> ^c-stile 
<td>^c 
<td> ^g 
<td> ĥ 
<td>^j 
<td> ^s 
<td> ^u 
<td>e^ho^san^go ^ciu^ja^ude<tr><td>5<th> cx-stile 
<td>cx 
<td> gx 
<td> hx 
<td>jx 
<td> sx 
<td>w, ux 
<td>ehxosxangxo cxiujxauxde<tr><td>6<th> vx-stile 
<td>cx 
<td> gx 
<td> hx 
<td>jx 
<td> sx 
<td> vx 
<td>ehxosxangxo cxiujxavxde<tr><td>7<th> xyq-stile 
<td>cc 
<td> q 
<td> x 
<td>y 
<td> ss 
<td> w 
<td>exossanqo cciuyawde 
</table> 
<h3>1) La transskribo Fundamenta</h3> aperis jam en la «Unua Libro», kaj 
oficialiĝis en la «Fundamento»: oni anstataŭigas la <a 
href="CX.html#CxAPELO">ĉapelon</a> je<tt> h </tt>metata post la bazan 
literon. Tiu solvo estas la plej naturisma kaj konforma al (IV); ekz-e<tt> 
charlatano, shipo</tt>; malpli bone aspektas<tt> ghentila, ghis </tt>ktp, 
kie<tt> h </tt>esprimas ĝuste la malon de sia rolo en la itala kaj franca; 
sed tion sekvigas la sistememo, kiu ja ankaŭ estas afero estetika. Tamen la 
plej grava malavantaĝo de la Fundamenta transskribo estas la manko de 
inversigeblo (I): <div align="center"><tt>senchava, flughaveno, longhara, 
flaghiso, vojheĝo, dishaki, seshora, bushaltejo, ĉashundo, fiŝhoko; 
praulo, balau, pereu, posteulo, teujo </tt></div>ktp postulas kroman 
dividstrekon — aŭ iĝas konfuzeblaj kun 
<p align="center"><i>senĉava, fluĝaveno lonĝara, voĵeĝo, diŝaki, 
seŝora, buŝaltejo, ĉaŝundo, fisĥoko; praŭlo, balaŭ, pereŭ, 
posteŭlo</i></p><p>Tamen dividstreko probable ne estus uzebla en la nomoj 
propraj: ĉu oni skribu <i>Waring-hien, Eic-h-holz</i> ktp? <h3>2) La 
transskribo <tt>c&gt;</tt>-stila</h3> estas speciala okazo de la <a 
href="AP.html#ASKIIGO">askiigo</a> prezentita en la tabelo pri la Latina-3a 
(<a href="LAT3UNI.html#Pri-la-Latina-3a">Pri la Latina-3a</a>). Ĝi estas 
interesa en mikslingvaj kuntekstoj, sed por prezenti ĉeftekston en Esperanto 
ĝi ne estas oportuna. <h3>3) La transskribo c-stila</h3> ŝovas la ĉapelon 
post ĝian literon; la postuloj (I, II, V) estas plenumitaj, sed ne (III) — 
ekz-e, en <a href="P.html#PASCAL">Pascal</a> kaj en <a 
href="C.html#C-2">C</a> la ĉapelo estas <a 
href="O.html#OPERACISIMBOLO">operacisimbolo</a>, do neuzebla en <a 
href="N.html#NOMO">nomoj</a>. Ankaŭ estetike (IV) la dishakitaj vortoj kia 
«<tt>s^ang^ig^i</tt>» aspektas aĉe. Konsiderinda avantaĝo de tiu maniero 
estas, ke en <a href="AP.html#ASKIO">Askio</a> la ĉapelo situas post ĉiuj 
ĉefliteroj; do, la c-stila transskribo konservas la ĝustan alfabetan ordon, 
kio estas utila por kelkaj aplikoj (ekz-e, por la kompilado de leksikonoj; 
tamen oni ne forgesu majuskligi ĉiujn literojn de la komparataj vortoj). Tia 
transskribo oportunas por tekstotraktiloj en kiuj la supersigno estas 
atendata post la litero, ekz-e «<tt>c^^</tt>». <h3>4) La transskribo 
^c-stila</h3> ŝovas la ĉapelon maldekstren de ĝia litero; la mankoj estas 
tiuj samaj, kiel en la ĵusa okazo, kvankam la antaŭmetita ĉapelo havas 
plurajn avantaĝojn: la tajpistoj estas kutimiĝintaj tajpi la <a 
href="DI.html#DIAKRITILO">diakritilojn</a> (situantajn sur la <a 
href="S.html#SENPASxA-KLAVO">senpaŝaj klavoj</a>) <i>antaŭ</i> la litero; 
komence de la vorto, ekz-e en «<tt>^sanco</tt>», la deŝovita ĉapelo iom 
malpli ŝokas la okulon; kaj plej grave, tia transskribo taŭgas por la vaste 
uzataj kompostiloj <a href="T.html#TEHxO">Teĥo</a> kaj <a 
href="L.html#LATEHxO">Lateĥo</a> (vd <a href="TEX.html#Pri-Tehxo">Pri 
Teĥo</a>). Por ankoraŭ malpliigi la malagrablan efekton de dishakado iuj 
uzas «<tt>&lt;</tt>» anstataŭ la ĉapelon: «<tt>&lt;san&lt;gi&lt;go, 
ka)u&lt;cuko</tt>». — En presarto la ^C-stilo povus solvi la problemon pri 
<a href="M.html#MAJUSKLO">majuskloj</a>, ja ilia ĉapelo normale postulas 
kroman interlinian nivelon: 
<blockquote> 
^Ciu ĉapelita ĉeflitero havu la ĉapelon ŝovita antaŭen. ^Ciu etlitero 
retenu la ĉapelon surkape. ^Sovu la ĉapelon de ĥ super ĝian genuon. 
</blockquote> 
(La ĉefliteroj normale aperas vortkomence, do la malagrabla dishakado 
maloftas; similan sistemon uzas la grekoj.) <h3>5,6) La transskriboj x-stilaj 
(<dfn>iksismo</dfn>)</h3> similas la Fundamentan, sed anstataŭ<tt> h</tt>on 
oni uzas ne-Esperantan literon<tt> x </tt>(kaj eventuale<tt> w</tt>). Tiu 
stilo plenumas ĉiujn postulojn, escepte la estetikan (IV): la kunmetaĵoj 
<div align="center"><tt>cx, gx, jx, sx </tt></div>aspektas tre nekutime. Sed 
ĝuste tiu ekzoteco estas avantaĝo: ni ne konas nacian lingvon, en kiu tiaj 
kombinoj estus uzataj (escepte la Romajn numeralojn kun CX=110), sekve tiu 
sistemo rekomendindas kiam oni bezonas trakti mikslingvan tekston (ekz-e, 
prozo en Esperanto kun citaĵoj el la franca); bedaŭrinde, kaj<tt> aw</tt>, 
kaj<tt> ux </tt>estas tre eblaj en la naciaj lingvoj (ekz-e la anglaj «law, 
auxiliary», la franca «beaux yeaux»). Oni povus uzi ŭ=<i>vx</i> aŭ 
duobligi ĉiujn fonttekstajn iksojn (kiel oni faras pri la <a 
href="C.html#CITILO">citilo</a> en programlingvaj <a 
href="SI.html#SIGNOCxENO">signoĉenoj</a>). <p>Alia avantaĝo de x-stilo 
estas, ke la <a href="L.html#LEKSIKOGRAFIA-ORDO">leksikografia ordo</a>, kiun 
ĝi estigas, preskaŭ ideale respondas al tiu de Esperanto: <div 
align="center"><tt>aj, ajl, ajn, ajug, ajut, ajx, ajxur… </tt></div>Kp 
tiujn samajn radikojn en la h-stilo: <div align="center"><tt>aj, ajh, ajhur, 
ajl, ajn, ajug, ajut. </tt></div>Pro tiu eco la x-stilo estas speciale 
rekomendinda por perkomputila kompilado de vortaroj. (La ordo estas 
<i>preskaŭ,</i> ne tute tiu de Esperanto, ĉar post<tt> x </tt>situas 
ankoraŭ unu nia litero,<tt> z</tt>. Sekve imageblas la kombinaĵoj <div 
align="center"><tt>cz, gz, hz, jz, sz, uz </tt></div>kiuj rompas la ordon: 
<i>Hz, miszorgi, frekvenczono, viczebro, neuzo;</i> tiel anstataŭ la ordo 
<i>ŝargzono, ŝarĝzono</i> rezultas<tt> sxargxzono, sxargzono</tt>.) <h3> 
7) La transskribo xyq-stila </h3> uzas ne-Esperantajn literojn [1]. 
Bedaŭrinde, en la universale disponebla literaro estas nur 4 tiaj 
kromliteroj, sekve por 2 literoj de Esperanto necesas trovi alimanieran 
prezenton. Do, la postuloj II kaj III estas plenumitaj, la postuloj I, VI, 
VII — ne; pri V kaj VI oni juĝu laŭ sia gusto. Certe mankas inversigeblo 
(I); ekz-e en <div align="center"><tt>transskribo, kirasssranko, misssanco, 
vicccefo. </tt></div>Evidente, por diversaj aplikoj oni havos malsamajn 
preferojn. Eĉ en unu sama fontteksto de ĉi tiu Leksikono ni uzas unu 
sistemon por la proza parto, kaj alian en la «Askiaj» programfragmentoj. 
<p><b><I>Rim.</I></b>  Kvankam tio ne rilatas rekte al komputado, jen kiel 
aspektas la supersignitaj literoj en la «Esperanta Morsa Kodo»: 
<pre>   ĉ  - . - . . 
   ĝ  - - . - . 
   ĥ  - . - - . 
   ĵ  . - - - . 
   ŝ  . . . - . 
   ŭ  . . - -  </pre> <p><b><i>Lit.</i></b>  1. G. Gocs. Perkomputila 
instruado de Esperanto. // <a href="I.html#INTERNACIA-KOMPUTADO">Internacia 
Komputado</a>. 1985. N-ro 2 (6). P. 30–31. <p><hr><a 
href="GREKA.html"><img src="BILDOJ/suben.gif" alt="Sekvan paĝon " 
align="top"></a> <a href="HEJMO.html"><img src="BILDOJ/indekso.gif" 
alt="Indekson " align="top"></a> 
<a href="KOVRILO.html"><img src="BILDOJ/kovrilo.gif" alt="Instrukcion" align="top"></a> 
</body></html>