<!DOCTYPE html>
<!--[if lt IE 7]><html lang="eo" class="no-js ie6"><![endif]-->
<!--[if IE 7]><html lang="eo" class="no-js ie7"><![endif]-->
<!--[if IE 8]><html lang="eo" class="no-js m ie8"><![endif]-->
<!--[if gt IE 8]><!--><html lang="eo" class="no-js m"><!--<![endif]-->
<head>
	<meta charset="UTF-8">
	<title>PMEG : Ĉu ALI-vortoj povas esti tabelvortoj?</title>
	<meta name="Description" lang="eo" content="Plena Manlibro de Esperanta Gramatiko (PMEG) versio 15.5 (de la 21-a de Junio 2024)">
	<meta name="Author" content="Bertilo Wennergren">
	<link rel="Prev" title="Tabelvortaj postpartoj kaj ordinaraj finaĵoj" href="postpartoj_finajhoj.html">
	<link rel="Next" title="E-vortecaj vortetoj" href="../e-vortecaj_vortetoj/index.html">
	<link rel="Help" title="Gramatika vortareto" href="../../aldonoj/gramatika_vortareto.html">
	<link rel="Help" title="Simboloj kaj mallongigoj" href="../../aldonoj/simboloj_mallongigoj.html">
	<link rel="Author" title="Aŭtoro" href="https://bertilow.com/bertilo.html">
	<link rel="Alternate" title="Elŝutebla" href="../../elshutebla/index.html">
	<link rel="Alternate" title="Libro" href="../../libro.html">
	<link rel="Canonical" href="ali-vortoj.html">	
	<link rel="Alternate" hreflang="eo" href="ali-vortoj.html">	
	<link rel="Alternate" hreflang="eo-hsistemo" href="https://h.bertilow.com/pmeg/gramatiko/tabelvortoj/ali-vortoj.html">	
	<link rel="Alternate" hreflang="eo-xsistemo" href="https://x.bertilow.com/pmeg/gramatiko/tabelvortoj/ali-vortoj.html">	
	<link rel="Alternate" hreflang="x-default" href="ali-vortoj.html">	
	<link rel="Preload" href="../../../stilo/css/fonts/liberationmono-regular.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/liberationmono-bold.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/liberationmono-italic.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/liberationmono-bolditalic.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/kablo.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/kablo-italic.woff2" as="font" type="font/woff2" crossorigin="anonymous">	
	<meta name="viewport" content="width=device-width, initial-scale=1">	
	<meta name="theme-color" content="#474">	
	<link rel="Stylesheet" href="../../../stilo/css/stilo__1718959917.css">
</head>

<body class="pmeg">

<header role="banner"><div lang="eo" id="kapiloj">
<a id="chefaligilo" href="https://bertilow.com/index.html"><h1>Bertilo</h1></a>
<a id="allaserchilo" title="Serĉi en la TTT-ejo de Bertilo pere de Guglo" href="https://bertilow.com/serchilo/index.html" rel="search"><span>Serĉi</span></a>
</div>
</header><nav id="bertilopaghomenuo" role="navigation"><h1><a>Navigi</a></h1><ul><li id="chefpagholigilo"><a href="https://bertilow.com/index.html" title="La ĉefpaĝo">Bertilo</a></li><li class="titolo"><a href="../../index.html"><cite title="Plena Manlibro de Esperanta Gramatiko">PMEG</cite></a></li><li class="aktiva VARIA"><div><div><a href="ali-vortoj.html">Ĉu ALI-vortoj povas esti tabelvortoj?</a></div></div></li><li class="pmeg"><a href="../../index.html">Ĉefpaĝo</a></li><li id="PMEGELSHUTEBLA"><a href="../../elshutebla/index.html">Elŝutebla PMEG</a></li><li class="pmeglibro"><a href="../../libro.html">PMEG kiel libro</a></li><li><a href="../../enhavo.html">Enhavo</a></li><li id="PMEGDETALAENHAVO"><a href="../../detala_enhavo.html">Detala enhavo</a></li><li><a href="../../indekso/index.html">Indekso</a></li><li><a href="../../menuo.html">Menuo</a></li><li id="PMEGANTAUA"><a rel="prev" href="postpartoj_finajhoj.html" title="Tabelvortaj postpartoj kaj ordinaraj finaĵoj">Antaŭa paĝo</a></li><li id="PMEGSEKVA"><a rel="next" href="../e-vortecaj_vortetoj/index.html" title="E-vortecaj vortetoj">Sekva paĝo</a></li></ul>
<div id="subteno">

	<p><a href="https://liberapay.com/Bertilo" rel="external">Se vi volas <em>subteni la laboron de Bertilo</em> (PMEG, la Tekstaro, PIV...), vi povas tion fari ĉe <strong>Liberapay</strong>.</a></p>
	<hr>
	<p><a rel="external" href="https://www.facebook.com/bertilo.wennergren">Bertilo en <strong>Fejsbuko</strong></a></p>
	<p><a rel="me" class="external" href="https://esperanto.masto.host/@bertilow">Bertilo ĉe <strong lang="en"><em>Mastodon</em></strong></a></p>

</div>
</nav><main class="main" id="enhavo" role="main"><div>

<h1><a href="../../index.html"><img id="pomego_bildeto" src="../../bildoj/miri_pomegobildeto.png" title="PMEG = “Pomego”" alt=""><span class="h1titolo" title="Plena Manlibro de Esperanta Gramatiko, versio 15.5 de la 21-a de Junio 2024"><abbr>PMEG</abbr> 2024</span></a></h1>

<div id="pmegmenuo" class="robots-nocontent"><span><a href="../index.html">Gramatiko</a> / <a href="index.html">Tabelvortoj</a> / </span></div>

<section class="sek1">

<h2 id="i-6ee"><span class="par">13.3.</span> Ĉu ALI-vortoj povas esti tabelvortoj?</h2>

<p id="i-9vg">Multfoje oni proponis aldoni al la tabelvortoj la antaŭparton *ALI-* kreante la novan serion <i>*aliu*°</i>, <i>*alio*°</i>, <i>*alia*°</i>, <i>*alies*</i>, <i>*alie*°</i>, <i>*aliam*°</i>, <i>*alial*°</i>, <i>*aliel*</i>, <i>*aliom*°.</i> Iuj eĉ praktikas tion uzante precipe la vortojn <i>*aliel*</i> kaj <i>*alies*</i>.</p>

<p id="i-e1b" class="tenu">En oficiala Esperanto ALI tamen estas ordinara radiko, el kiu oni faras vortojn per la ordinaraj finaĵoj:</p>

<ul id="i-9gp" class="ekzlisto">

	<li><p id="i-t7d"><i>alia</i> = ne la sama, diferenca</p></li>

	<li><p id="i-jzd"><i>alio</i> = io alia</p></li>

	<li><p id="i-hjd"><i>alie</i> = en alia okazo, en alia maniero</p></li>

	<li><p id="i-c7j"><i>alii</i> = esti alia, diferenci (malofte uzata)</p></li>

</ul>


<p id="i-tea">Ekuzo de la novaj tabelvortoj kunportus gravajn problemojn kaj drastajn lingvoŝanĝojn. Multaj “alielistoj” konscias, ke <i>alie</i> ŝanĝus sian signifon al “en alia loko”, sed la sekvoj estus multe pli grandaj ol tio.</p>

<p id="i-saa" class="tenu"><a href="../a-vortoj/uzo.html#i-sh4"><i>Alia</i> en normala Esperanto signifas “de alia speco” aŭ “kun alia identeco”</a>. La nova tabelvorto <i>*alia*</i> signifus nur “de alia speco”. Konsekvencaj alielistoj do ne plu diru: <i>La alia ĉambro estas pli granda.</i> Sed: <i>*La aliu ĉambro estas pli granda.*</i> Ili ankaŭ devus diri: <i>*Ili amas unu la aliun.*</i> En normala Esperanto <i>aliu</i> estas apenaŭ uzata, sed signifas principe “estu ali(ec)a”, ĉar ĝi simple estas la U-modo de la ĉi-antaŭe menciita verbo <i>alii</i>.</p>

<p id="i-dgt" class="noto"><span class="noto">Noto:</span> Oni povas tamen dubi, ĉu estus logike uzi <i>la</i> antaŭ <i>*aliu*</i>, ĉar <a href="../difiniloj/la/bazaj_reguloj.html">antaŭ veraj tabelvortoj je U oni ne povas uzi <i>la</i></a>. Estas malfacile diri, ĉu <i>*aliu*</i> signifus “la alia” aŭ simple “alia”. Sed tio ja ne gravas, ĉar la tabelvorto <i>*aliu*</i> ĉiuokaze ne estas ĝusta Esperanta vorto.</p>

<p id="i-n1a" class="unua">Oni ofte faras kunmetaĵojn kiel: <i>de alia speco</i> <span class="sago">→</span> <i>alispeca</i>; <i>kun alia formo</i> <span class="sago">→</span> <i>aliforma</i>; <i>en alia signifo</i> <span class="sago">→</span> <i>alisignife</i>. Alielistoj tamen devus diri: <i>*aliuspeca*</i>, <i>aliaforma</i>, <i>*aliusignife*</i>, ĉar oni ne povas forigi la postpartojn de tabelvortoj. Komparu kun: <i>de tiu speco</i> <span class="sago">→</span> <i>tiuspeca</i> (ne: <i>*tispeca*</i>); <i>kun tia formo</i> <span class="sago">→</span> <i>tiaforma</i> (ne: <i>*tiforma*</i>); <i>en tiu signifo</i> <span class="sago">→</span> <i>tiusignife</i> (ne: <i>*tisignife*</i>). Oni povas renkonti la formon <i>*interaliel*</i> anstataŭ la regula kaj normala <i>interalie</i> (= <i>inter aliaj aferoj</i>). <i>*Interaliel*</i> estas tute mallogika. Alielistoj devus logike uzi ion similan al <i>*interaliue*</i> (= <i>*inter aliuj aferoj*</i>).</p>

<p id="i-1hb">La ordinara <i>alie</i> plej ofte signifas “en alia okazo”: <i>Mi ja bezonas manĝi. <strong>Alie</strong> mi povas tute maldikiĝi.</i><cite class="fonto" data-tde="la-revizoro,am388,la-revizoro-akto-2"><abbr title="La Revizoro, paĝo 25 ⇗ Alklaku por vidi la kuntekston en la Tekstaro de Esperanto">Rz.25</abbr></cite> Ĝi ankaŭ povas signifi “en alia maniero”: <i>Mi ankaŭ iros en la palacon, ĉar mi ne povas agi <strong>alie</strong>!</i><cite class="fonto" data-tde="fabeloj-de-andersen-1,m337,vojkamarado"><abbr title="Fabeloj de Andersen 1, paĝo 71 ⇗ Alklaku por vidi la kuntekston en la Tekstaro de Esperanto">FA1.71</abbr></cite> La proponita tabelvorto <i>*aliel*</i> povas tamen signifi nur “en alia maniero” (kaj eble “en alia grado”). Tamen multaj alielistoj uzas <i>*aliel*</i> ankaŭ por “en alia okazo”. Logike ili devus tiam uzi <i>*aliuokaze*</i> aŭ <i>*aliam*</i>: <i>Mi ja bezonas manĝi. <strong>*Aliam*</strong> mi povas tute maldikiĝi.</i> La vorto <i>*aliel*</i> estas do ne nur reformo, sed eĉ mallogike uzata reformo.</p>

<p id="i-1i5">El la novaj tabelvortoj povus esti iom utila nur <i>*alies*</i>, per kiu estus eble simpligi iujn specojn de frazoj: <i>Li ne uzis mian ĉambron, sed tiun de alia persono.</i> <span class="sago">→</span> <i>*Li ne uzis mian ĉambron, sed <strong>alies</strong>.*</i> Por ĉiuj aliaj novaj tabelvortoj Esperanto jam havas tute bonajn esprimilojn, kaj eĉ por <i>*alies*</i> ekzistas tute uzinda alternativo, kiu ne postulas reformadon de la baza lingva sistemo, nome <a href="ali-vortoj.html#i-6ru"><i>aliula</i></a> (kaj eble ankaŭ <a href="ali-vortoj.html#i-abf"><i>aliies</i> = <i>ali-ies</i></a>). La eventualaj avantaĝoj de la nova tabelserio estas do tre malgrandaj, des pli se oni komparas kun la grandegaj problemoj kaj miskomprenoj, kiujn kaŭzus tia reformo.</p>

<p id="i-r62">Tiuj ĉi reformproponoj tute ne venas de ia reala bezono, sed de la hazarda fakto, ke la radiko ALI finiĝas per “i”. Se la vortoj estus ekz. <i>*altra*</i>, <i>*altre*</i>, <i>*altro*</i> k.t.p., tiam verŝajne venus al neniu en la kapon, ke oni bezonas tabelvortojn por tio. Oni povas kompari kun la radiko SAM, kiu estas la malo de ALI. SAM ne finiĝas per “i”. Sekve neniu proponis diri: <i>*samel*</i>, <i>*samam*</i>, <i>*sames*</i> k.t.p., kvankam la bezono de tiaj vortoj devus esti same granda, kiel la bezono de <i>*aliel*</i>, <i>*aliam*</i>, <i>*alies*</i> k.t.p.</p>

<p id="i-mc3">Ankoraŭ neniu praktikis la plenan tabelserion je ALI en konsekvenca maniero. Ekzistas nur senpripensa kaj mallogika uzado de <i>*aliel*</i> kaj <i>*alies*</i>, kaj okaze de <i>*aliu*</i>. Iuj uzas parte klasikan Esperanton, parte la reformitan dialekton. Kiam ili diras ekz. <i>alie</i> aŭ <i>alia</i>, oni ne povas scii, ĉu kompreni laŭ la Fundamenta lingvo, aŭ laŭ la nova dialekto. Feliĉe tamen plej multaj ankoraŭ uzas la lingvon regule kaj logike.</p>

<p id="j-e17">Iafoje oni renkontas la argumenton, ke tute ne temas pri plena tabelvortigo de ALI, sed nur pri unu aŭ du tiaj vortoj, ekz. nur <i>*alies*</i> aŭ nur <i>*aliel*</i> aŭ simile. Laŭ tiu rezonado <i>alie</i>, <i>alia</i> kaj <i>aliu</i> retenu sian normalan signifon, kaj ĉio devus esti en ordo. Sed ne multe gravas, kion la uzantoj de tiaj novaj vortoj intencas. Gravas, ke la nura uzo de ekz. <i>*aliel*</i> aŭ <i>*alies*</i> aŭtomate supozigas la ekziston de la plena familio de tabelaj ALI-vortoj. Komencanto, kiu renkontas la vorton <i>*aliel*</i>, lernante, ke ĝi signifas “en alia maniero”, pro tio tute logike konkludas, ke <i>alie</i> devas signifi “en alia loko”, kaj sekve mislernas Esperanton.</p>

<p id="i-8ah"><strong>La ŝajne senkulpaj vortetoj <i>*aliel*</i> kaj <i>*alies*</i> kunportas tiom da ŝanĝoj kaj malstabiligoj, ke oni devas rigore deadmoni de ilia uzo, kaj de ĉiaj provoj vastigi la tabelon.</strong> Uzu la jam ekzistantajn tabelvortojn, kaj esprimu aliajn aferojn per ordinaraj radikoj laŭ la reguloj de la Fundamenta Esperanto. De tiuj, kiuj volas krei novajn tabelvortojn, oni devas postuli, ke ili almenaŭ trapensu, kiajn sekvojn havus la reformo, antaŭ ol ekuzi la novajn vortojn.</p>

<div class="ekztabelo" id="ali-vortoj-reformaj-kaj-oficialaj">

<table id="i-gbn">

	<thead>

	<tr>
		<th>Evitenda reformo</th><th>Oficiala Esperanto</th>
	</tr>

	</thead>

	<tbody>

	<tr>
		<td class="reformo"><i>*aliu*</i></td><td><i>alia</i>, <i>aliulo</i></td>
	</tr>

	<tr>
		<td class="reformo"><i>*alia*</i></td><td><i>alia</i>, <i>alispeca</i>, <i>alieca</i></td>
	</tr>

	<tr>
		<td class="reformo"><i>*alies*</i></td><td><i>de alia (persono)</i>, <i>aliula</i></td>
	</tr>

	<tr>
		<td class="reformo"><i>*alie*</i></td><td><i>aliloke</i></td>
	</tr>

	<tr>
		<td class="reformo"><i>*alien*</i></td><td><i>aliloken</i></td>
	</tr>

	<tr>
		<td class="reformo"><i>*aliam*</i></td><td><i>alifoje</i>, <i>aliokaze</i></td>
	</tr>

	<tr>
		<td class="reformo"><i>*alial*</i></td><td><i>alikaŭze</i></td>
	</tr>

	<tr>
		<td class="reformo"><i>*aliel*</i></td><td><i>alimaniere</i>, <i>alie</i></td>
	</tr>

	<tr>
		<td><i>*aliom*</i></td><td><i>alikvante</i></td>
	</tr>

	</tbody>

</table>

</div>

<p id="i-6ru"><i>Aliula</i> signifas “rilata al aliulo (= alia persono)”, kio laŭ la kunteksto povas esti ekz. “posedata de aŭ apartenanta al alia persono”. <i>Aliulo</i> kaj <i>aliula</i> ne estas tre kutimaj vortoj, sed plene regulaj: <i>Agu kun <strong>aliuloj</strong> tiel, kiel vi dezirus, ke <strong>aliuloj</strong> agu kun vi.</i><cite class="fonto" data-tde="homaranismo-1913,y33"><abbr title="Originala Verkaro, paĝo 342 ⇗ Alklaku por vidi la kuntekston en la Tekstaro de Esperanto">OV.342</abbr></cite> Uzo de <i>aliula</i> anstataŭ <i>*alies*</i> forigas la solan okazon, en kiu tabela ALI-vorto povus esti iom utila. Krome <i>aliula</i> povas porti J-finaĵon kaj N-finaĵon, kaj estas do ofte pli klara ol <i>*alies*</i>. La ekzemplo kun <i>*alies*</i> fariĝas tiam: <i>Li ne uzis mian ĉambron, sed <strong>aliulan</strong>.</i></p>

<p id="i-abf">Oni ofte proponas la “kompromisajn” formojn <i>aliio</i>, <i>aliiu</i>, <i>aliies</i>, <i>aliia</i>, <i>aliie</i>, <i>aliiel</i> k.t.p. (kunmetaĵoj de la radiko ALI kun tabelvortoj je I). Tiaj vortoj ja estas regulaj, kaj ne malmultaj uzas tiujn formojn, sed bedaŭrinde ne estas facile aŭdi la distingon inter <i>aliie</i> kaj <i>alie</i>, inter <i>aliia</i> kaj <i>alia</i>, k.t.p.</p>

</section>

<footer class="robots-nocontent" role="contentinfo"><ul><li><span>PMEG-versio: 15.5 de la <time datetime="2024-06-21T12:00:00Z">21-a de Junio 2024</time></span></li><li>URL: https://bertilow.com/pmeg/gramatiko/tabelvortoj/ali-vortoj.html</li><li><address>Retpoŝto: <span class="retadreso">“bertilow” ĉe “gmail.com”</span></address></li><li id="piedokreakomunajho"><span>Ĉi tiu verko estas disponebla laŭ la permesilo<br><a rel="License" href="https://creativecommons.org/licenses/by-sa/4.0/deed.eo">Atribuite-Samkondiĉe 4.0 Tutmonda (CC BY-SA 4.0)</a><br><a rel="License" href="https://creativecommons.org/licenses/by-sa/4.0/deed.eo"><img alt="" src="../../../bildoj/bbildo.png"><img alt="Permesilo Krea Komunaĵo" title="Permesilo Krea Komunaĵo" src="../../../bildoj/CC-BY-SA_icon.svg.png"></a></span></li></ul></footer></div></main>

<footer id="signosistemoj"><ul><li><a class="signosistemo aktivasignosistemo">Unikodo</a></li><li><a href="https://h.bertilow.com/pmeg/gramatiko/tabelvortoj/ali-vortoj.html">H-skribo</a></li><li><a href="https://x.bertilow.com/pmeg/gramatiko/tabelvortoj/ali-vortoj.html">X-kodo</a></li></ul></footer><!--[if gte IE 9]><!-->
<script src="../../../js/js__1718959917.js"></script>
<!--<![endif]-->
</body>
</html>