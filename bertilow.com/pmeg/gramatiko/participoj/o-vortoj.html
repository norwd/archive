<!DOCTYPE html>
<!--[if lt IE 7]><html lang="eo" class="no-js ie6"><![endif]-->
<!--[if IE 7]><html lang="eo" class="no-js ie7"><![endif]-->
<!--[if IE 8]><html lang="eo" class="no-js m ie8"><![endif]-->
<!--[if gt IE 8]><!--><html lang="eo" class="no-js m"><!--<![endif]-->
<head>
	<meta charset="UTF-8">
	<title>PMEG : Participoj kiel O-vortoj</title>
	<meta name="Description" lang="eo" content="Plena Manlibro de Esperanta Gramatiko (PMEG) versio 15.5 (de la 21-a de Junio 2024)">
	<meta name="Author" content="Bertilo Wennergren">
	<link rel="Prev" title="Participoj kiel E-vortoj" href="e-vortoj.html">
	<link rel="Next" title="Kunmetitaj verboformoj" href="kunmetitaj_verboformoj/index.html">
	<link rel="Help" title="Gramatika vortareto" href="../../aldonoj/gramatika_vortareto.html">
	<link rel="Help" title="Simboloj kaj mallongigoj" href="../../aldonoj/simboloj_mallongigoj.html">
	<link rel="Author" title="Aŭtoro" href="https://bertilow.com/bertilo.html">
	<link rel="Alternate" title="Elŝutebla" href="../../elshutebla/index.html">
	<link rel="Alternate" title="Libro" href="../../libro.html">
	<link rel="Canonical" href="o-vortoj.html">	
	<link rel="Alternate" hreflang="eo" href="o-vortoj.html">	
	<link rel="Alternate" hreflang="eo-hsistemo" href="https://h.bertilow.com/pmeg/gramatiko/participoj/o-vortoj.html">	
	<link rel="Alternate" hreflang="eo-xsistemo" href="https://x.bertilow.com/pmeg/gramatiko/participoj/o-vortoj.html">	
	<link rel="Alternate" hreflang="x-default" href="o-vortoj.html">	
	<link rel="Preload" href="../../../stilo/css/fonts/liberationmono-regular.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/liberationmono-bold.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/liberationmono-italic.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/liberationmono-bolditalic.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/kablo.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/kablo-italic.woff2" as="font" type="font/woff2" crossorigin="anonymous">	
	<meta name="viewport" content="width=device-width, initial-scale=1">	
	<meta name="theme-color" content="#474">	
	<link rel="Stylesheet" href="../../../stilo/css/stilo__1718959917.css">
</head>

<body class="pmeg">

<header role="banner"><div lang="eo" id="kapiloj">
<a id="chefaligilo" href="https://bertilow.com/index.html"><h1>Bertilo</h1></a>
<a id="allaserchilo" title="Serĉi en la TTT-ejo de Bertilo pere de Guglo" href="https://bertilow.com/serchilo/index.html" rel="search"><span>Serĉi</span></a>
</div>
</header><nav id="bertilopaghomenuo" role="navigation"><h1><a>Navigi</a></h1><ul><li id="chefpagholigilo"><a href="https://bertilow.com/index.html" title="La ĉefpaĝo">Bertilo</a></li><li class="titolo"><a href="../../index.html"><cite title="Plena Manlibro de Esperanta Gramatiko">PMEG</cite></a></li><li class="aktiva VARIA"><div><div><a href="o-vortoj.html">Participoj kiel O-vortoj</a></div></div></li><li class="pmeg"><a href="../../index.html">Ĉefpaĝo</a></li><li id="PMEGELSHUTEBLA"><a href="../../elshutebla/index.html">Elŝutebla PMEG</a></li><li class="pmeglibro"><a href="../../libro.html">PMEG kiel libro</a></li><li><a href="../../enhavo.html">Enhavo</a></li><li id="PMEGDETALAENHAVO"><a href="../../detala_enhavo.html">Detala enhavo</a></li><li><a href="../../indekso/index.html">Indekso</a></li><li><a href="../../menuo.html">Menuo</a></li><li id="PMEGANTAUA"><a rel="prev" href="e-vortoj.html" title="Participoj kiel E-vortoj">Antaŭa paĝo</a></li><li id="PMEGSEKVA"><a rel="next" href="kunmetitaj_verboformoj/index.html" title="Kunmetitaj verboformoj">Sekva paĝo</a></li></ul>
<div id="subteno">

	<p><a href="https://liberapay.com/Bertilo" rel="external">Se vi volas <em>subteni la laboron de Bertilo</em> (PMEG, la Tekstaro, PIV...), vi povas tion fari ĉe <strong>Liberapay</strong>.</a></p>
	<hr>
	<p><a rel="external" href="https://www.facebook.com/bertilo.wennergren">Bertilo en <strong>Fejsbuko</strong></a></p>
	<p><a rel="me" class="external" href="https://esperanto.masto.host/@bertilow">Bertilo ĉe <strong lang="en"><em>Mastodon</em></strong></a></p>

</div>
</nav><main class="main" id="enhavo" role="main"><div>

<h1><a href="../../index.html"><img id="pomego_bildeto" src="../../bildoj/miri_pomegobildeto.png" title="PMEG = “Pomego”" alt=""><span class="h1titolo" title="Plena Manlibro de Esperanta Gramatiko, versio 15.5 de la 21-a de Junio 2024"><abbr>PMEG</abbr> 2024</span></a></h1>

<div id="pmegmenuo" class="robots-nocontent"><span><a href="../index.html">Gramatiko</a> / <a href="index.html">Participoj</a> / </span></div>

<section class="sek1">

<h2 id="i-urb"><span class="par">28.3.</span> Participoj kiel O-vortoj</h2>

<p id="i-k5h" class="tenu">Aktiva participo kun O-finaĵo montras <strong>la sencan subjekton</strong> de la ago aŭ stato. Pasiva participo kun O-finaĵo montras <strong>la sencan objekton</strong>. Normale temas pri <strong>persono</strong>:</p>

<ul id="i-fal" class="ekzlisto">

<li><p id="i-1v1"><i>skribanto</i> = skribanta persono, persono kiu skribas</p></li>

<li><p id="i-eb9"><i>skribinto</i> = skribinta persono, persono kiu antaŭe skribis</p></li>

<li><p id="i-tng"><i>skribonto</i> = skribonta persono, persono kiu poste skribos</p></li>

</ul>

<ul id="i-tzo" class="ekzlisto">

<li><p id="i-8vb"><i>amato</i> = amata persono, persono kiun iu amas</p></li>

<li><p id="i-jna"><i>amito</i> = amita persono, persono kiun iu antaŭe amis</p></li>

<li><p id="i-5ul"><i>amoto</i> = amota persono, persono kiun iu poste amos</p></li>

</ul>

<ul id="i-e5z" class="ekzlisto">

<li><p id="i-rom"><i>Kiam Nikodemo batas Jozefon, tiam Nikodemo estas la <strong>batanto</strong> kaj Jozefo estas la <strong>batato</strong>.</i><cite class="fonto" data-tde="fundamenta-ekzercaro,s37"><abbr title="Ekzercaro de la Fundamento, ekzerco 22 ⇗ Alklaku por vidi la kuntekston en la Tekstaro de Esperanto">FE.22</abbr></cite></p></li>

<li><p id="j-uvo"><i>Li estas nur unufoja <strong>mensoginto</strong> dum vi estas ankoraŭ nun ĉiam <strong>mensoganto</strong>.</i><cite class="fonto" data-tde="fundamenta-ekzercaro,s37"><abbr title="Ekzercaro de la Fundamento, ekzerco 22 ⇗ Alklaku por vidi la kuntekston en la Tekstaro de Esperanto">FE.22</abbr></cite></p></li>

<li><p id="j-5zu"><i>Oni levis la kadavran tukon; paco estis sur la vizaĝo de la <strong>mortinto</strong>.</i><cite class="fonto" data-tde="fabeloj-de-andersen-3,o155,muta-libro"><abbr title="Fabeloj de Andersen 3, paĝo 17 ⇗ Alklaku por vidi la kuntekston en la Tekstaro de Esperanto">FA3.17</abbr></cite></p></li>

<li><p id="j-c88"><i>La soldatoj kondukis la <strong>arestitojn</strong> tra la stratoj.</i><cite class="fonto" data-tde="fundamenta-ekzercaro,s37"><abbr title="Ekzercaro de la Fundamento, ekzerco 22 ⇗ Alklaku por vidi la kuntekston en la Tekstaro de Esperanto">FE.22</abbr></cite></p></li>

<li><p id="j-2ap"><i>Ĉiuj viaj fortikaĵoj estas kiel figarboj kun maturaj fruktoj; se oni ekskuas ilin, ili falas en la buŝon de <strong>manĝonto</strong>.</i><cite class="fonto" data-tde="malnova-testamento,ar13154,mtlibro34"><abbr title="Naĥum, ĉapitro 3 ⇗ Alklaku por vidi la kuntekston en la Tekstaro de Esperanto">Naĥ.3</abbr></cite></p></li>

<li><p id="j-v24"><i>Homo, kiun oni devas juĝi, estas <strong>juĝoto</strong>.</i><cite class="fonto" data-tde="fundamenta-ekzercaro,s37"><abbr title="Ekzercaro de la Fundamento, ekzerco 22 ⇗ Alklaku por vidi la kuntekston en la Tekstaro de Esperanto">FE.22</abbr></cite></p></li>

</ul>

<section class="sek2">

<h3 id="j-dda">Nepersona O-participo <a class="permo" rel="bookmark" title="Legosigno" href="o-vortoj.html#j-dda">«</a></h3>

<p id="i-hc6" class="unua tenu">Se temas ne pri persono, sed pri aĵo, oni aldonu la sufikson <a href="../../vortfarado/afiksoj/sufiksoj/ajh.html">AĴ</a>:</p>

<ul id="j-4da" class="ekzlisto">

<li><p id="j-6sm"><i>Li disvolvis antaŭ ili ambaŭ la belecon de la naturo en la <strong>kreitaĵo</strong>, kiel la <strong>vivantaĵo</strong> staras super la <strong>mortintaĵo</strong>.</i><cite class="fonto" data-tde="fabeloj-de-andersen-4,p692,bela"><abbr title="Fabeloj de Andersen 4, paĝo 152 ⇗ Alklaku por vidi la kuntekston en la Tekstaro de Esperanto">FA4.152</abbr></cite></p></li>

<li><p id="j-t6l"><i>Laŭ ili oni povis antaŭdiri la <strong>okazontaĵojn</strong> de la venonta jaro.</i><cite class="fonto" data-tde="fabeloj-de-andersen-1,m637,galoshoj-de-felicho"><abbr title="Fabeloj de Andersen 1, paĝo 130 ⇗ Alklaku por vidi la kuntekston en la Tekstaro de Esperanto">FA1.130</abbr></cite></p></li>

</ul>

<p id="j-pe1">Sed kiam ĉeestas AĴ, la participa sufikso ofte estas superflua: <i>kreaĵo</i> (= <i>kreitaĵo</i>), <i>vivaĵo</i> (= <i>vivantaĵo</i>), <i>skribaĵo</i> (= <i>skribitaĵo</i>), <i>okazaĵo</i> (= <i>okazantaĵo</i>, <i>okazintaĵo</i> aŭ <i>okazontaĵo</i> depende de la kunteksto).</p>

<p id="i-gnm" class="unua">Iafoje O-finaĵa participo sen AĴ-sufikso tamen montras nepersonan aferon, kiu plenumas ian funkcion. Tio okazas precipe en matematiko, geometrio k.s.:</p>

<ul id="i-fps" class="ekzlisto">

<li><p id="j-a9t"><i>En la frakcio 5/10 la nombro 5 estas <strong>dividato</strong> (aŭ numeratoro), kaj la nombro 10 estas <strong>dividanto</strong> (aŭ denominatoro).</i></p></li>

<li><p id="j-pbj"><i>Kiam du fortoj agas sur objekto, la rezulta forto, la <strong>rezultanto</strong>, estas la vektora sumo de la originalaj fortoj.</i></p></li>

<li><p id="j-sr4"><i>Estas necese, ke ĉiu esperantisto havu la plenan certecon, ke <strong>leĝodonanto</strong> por li ĉiam estos ne ia persono, sed ia klare difinita verko.</i><cite class="fonto" data-tde="fundamenta-antauparolo,r5"><abbr title="Antaŭparolo de la Fundamento, paĝo 44 ⇗ Alklaku por vidi la kuntekston en la Tekstaro de Esperanto">FAnt.44</abbr></cite> La verko <cite>Fundamento de Esperanto</cite> estos donanta la leĝon.</p></li>

</ul>

<p id="j-95k">Rimarku, ke en tiaj okazoj ĉiam temas pri <strong>objekto, kiu plenumas funkcion</strong>. Tiu objekto estas prezentata kvazaŭ ĝi estus persono, kvazaŭ ĝi konscie agus aŭ rolus. En aliaj okazoj oni aldonu AĴ: <i>trovitaĵo</i> (aŭ simple <i>trovaĵo</i>), <i>dividataĵo</i>, <i>dividitaĵo</i> (aŭ simple <i>dividaĵo</i>), <i>rezultantaĵo</i>, <i>rezultintaĵo</i> (aŭ simple <i>rezulto</i>) k.t.p.</p>

<p id="i-peh">Oni uzas iafoje vortojn kiel <i>estonto</i>, <i>estinto</i>, <i>pasinto</i> k.s. por tempoj (= “estonta tempo”, “estinta tempo”, “pasinta tempo”...). <a class="dupunkto" href="../../vortfarado/afiksoj/sufiksoj/ec.html#i-7s2">Normale oni uzu la sufikson EC en tiaj vortoj: <i>estonteco</i>, <i>estinteco</i>, <i>pasinteco</i> k.s.</a></p>

</section>

<section class="sek2">

<h3 id="j-7op">Speciala regulo pri O-finaĵaj participoj <a class="permo" rel="bookmark" title="Legosigno" href="o-vortoj.html#j-7op">«</a></h3>

<p id="j-h32">La regulo, ke participo kun O-finaĵo montras la sencan subjekton aŭ objekton de la ago, estas tute speciala regulo. Se tiu regulo ne ekzistus, vorto kiel <i>mensoginto</i> signifus pli-malpli “mensoginteco”, sed tian signifon <i>mensoginto</i> tute ne povas havi.</p>

<p id="j-f85">Sen tiu speciala regulo, oni devus tre ofte aldoni la sufikson <a href="../../vortfarado/afiksoj/sufiksoj/ul.html">UL</a> al tiaj O-participoj (kiam temas pri persono): <i>*skribantulo*</i>, <i>*batatulo*</i>, <i>*mortintulo*</i>, <i>*trovitulo*</i>, <i>*alvenontulo*</i>. Sed fakte oni uzas kaj ja devas uzi nur <i>skribanto</i>, <i>batato</i>, <i>mortinto</i>, <i>trovito</i>, <i>alvenonto</i> k.t.p. La kialo, ke Zamenhof enkondukis tiun regulon pri O-participoj, kredeble estis deziro uzi pli mallongajn vortojn (sen UL-sufikso).</p>

<p id="j-a3b">Formoj kiel <i>*skribantulo*</i> do estas eraraj. Ili estas same eraraj kiel ekz. <i>*patrulo*</i> anstataŭ <i>patro</i>, aŭ <i>*knabinulo*</i> anstataŭ <i>knabino</i>. Se oni celas pli specialajn sencojn, povas tamen esti ĝuste uzi UL en tiaj vortoj. <a class="dupunkto" href="../../vortfarado/afiksoj/sufiksoj/ul.html#i-aou">Legu pli pri tio en la klarigoj pri UL.</a></p>

</section>

<section class="sek2">

<h3 id="i-pph">Problemo pri O-finaĵaj participoj <a class="permo" rel="bookmark" title="Legosigno" href="o-vortoj.html#i-pph">«</a></h3>

<p id="i-lmr" class="tenu">El O-vorto, kiu montras personon, oni normale povas fari A-vorton, kiu signifas “rilata al la persono”. Tio tamen ne estas ebla ĉe O-vortaj participoj, ĉar A-participoj havas aliajn signifojn:</p>

<ul id="i-4a5" class="ekzlisto">

<li><p id="i-eh8"><i>novulo</i> <span class="sago">→</span> <i>novula kurso</i> = kurso por novuloj</p></li>

<li><p id="i-ls6"><i>komencanto</i> <span class="sago">→</span> <i>*komencanta kurso*</i> = kurso por komencantoj</p></li>

</ul>

<p id="i-nsv">En ĝusta uzo <i>komencanta kurso</i> nepre signifas “kurso kiu komencas (ion)”. Por esprimi “kurso por komencantoj” oni devas diri ĝuste <i>kurso por komencantoj</i> (aŭ eventuale <i>porkomencanta kurso</i>).</p>

<ul id="i-rpj" class="ekzlisto">

<li><p id="i-g77"><i>sekretario</i> <span class="sago">→</span> <i>sekretaria demando</i> = demando de sekretario</p></li>

<li><p id="i-b3e"><i>prezidanto</i> <span class="sago">→</span> <i>*prezidanta demando*</i> = demando de prezidanto</p></li>

</ul>

<p id="i-ve3">Sed <i>prezidanta demando</i> vere signifas “demando, kiu prezidas”, kvankam tio estas plene absurda signifo.</p>

<p id="i-74h" class="tenu">Rilata problemo aperas iafoje kun priskribo de participo. Se oni ŝanĝas la finaĵojn, oni povas ŝanĝi ankaŭ la signifon de la priskribo:</p>

<ul id="i-f6g" class="ekzlisto">

<li><p id="i-6ur"><i>maljuste kondamnita</i> <span class="sago">→</span> <i>maljusta kondamnito</i>. La signifo ŝanĝiĝis. Unue la kondamno estas maljusta. Poste estas maljusta la kondamnita persono. Se MALJUST ankoraŭ priskribu la kondamnon, oni devas diri ekz. <i>maljuste kondamnita persono</i>.</p></li>

<li><p id="i-3e1"><i>multe amanta</i> <span class="sago">→</span> <i>multaj amantoj</i>. Unue la amo estas multa. Poste estas multaj la personoj, kiuj amas. Se MULT ankoraŭ priskribu la amon, oni diru ekz. <i>multamantoj</i>.</p></li>

<li><p id="i-shj"><i>malproksime loĝanta</i> <span class="sago">→</span> <i>malproksima loĝanto</i>. Unue iu loĝas malproksime. Poste temas pri malproksima persono, kiu loĝas ie. Se MALPROKSIM ankoraŭ priskribu la loĝadon, oni teorie povas diri ekz. <i>malproksimloĝanto</i>, sed prefere oni diru <i>malproksime loĝanta persono</i> aŭ <i>persono, kiu loĝas malproksime</i>.</p></li>

<li><p id="j-esh"><i>parolanta la anglan (lingvon)</i> <span class="sago">→</span> <i>angla parolanto</i>. Unue la parolata lingvo estas angla. Poste la persono, kiu parolas, estas angla (kaj eble parolas alian lingvon). Se ANGL ankoraŭ priskribu la paroladon, oni diru ekz. <i>anglaparolanto</i>. Sed oni ankaŭ povas uzi <i>angleparolanto</i> (el <i>paroli angle</i> = “paroli en la angla”).</p></li>

</ul>

<p id="i-k67">Iafoje oni vidas provojn elturniĝi per strange uzataj E-finaĵoj: <i>*multe amantoj*</i>, <i>*malproksime loĝanto*</i>, <i>*angle parolanto*</i>. La ideo estas, ke la E-vorto priskribu nur la agan parton de la O-vorto. Tio estas neakceptebla. Se priskribo rilatu al nur parto de vorto, ĝi devas mem fariĝi parto de tiu vorto: <i>multamantoj</i>, <i>malproksimloĝanto</i>, <i>angleparolanto</i> (aŭ <i>anglaparolanto</i>). La malĝusta uzo baziĝas sur miskompreno. Oni pensis, ke E-vortoj priskribas agojn, dum A-vortoj priskribas aĵojn. La vera regulo estas, ke E-vortoj priskribas verbojn, dum A-vortoj priskribas O-vortojn. O-vorto povas esti aga, sed ĝi tamen ne estas verbo.</p>

<section class="sek3">

<h4 id="i-9jp"><i>Esperanto</i> <a class="permo" rel="bookmark" title="Legosigno" href="o-vortoj.html#i-9jp">«</a></h4>

<p id="i-8h2">La vorto <i>Esperanto</i> origine estis participo kun la signifo “esperanta persono”. Tiu participo poste fariĝis propra nomo de lingvo, kaj estas tial skribata majuskle. Kiel lingvonomo ĝi tute ne estas plu participo. Oni do povas fari el la lingvonomo la A-vorton <i>Esperanta</i> = “rilata al la lingvo Esperanto”. La vorto <i>esperanto</i> (kun minusklo) estas tamen ankoraŭ participo, kaj ĝi plu signifas “esperanta persono”. (Multaj skribas ankaŭ la lingvonomon minuskle, kio tamen ne estas rekomendinda, ĉar ĝi estas propra nomo.)</p>

</section>

</section>

</section>

<footer class="robots-nocontent" role="contentinfo"><ul><li><span>PMEG-versio: 15.5 de la <time datetime="2024-06-21T12:00:00Z">21-a de Junio 2024</time></span></li><li>URL: https://bertilow.com/pmeg/gramatiko/participoj/o-vortoj.html</li><li><address>Retpoŝto: <span class="retadreso">“bertilow” ĉe “gmail.com”</span></address></li><li id="piedokreakomunajho"><span>Ĉi tiu verko estas disponebla laŭ la permesilo<br><a rel="License" href="https://creativecommons.org/licenses/by-sa/4.0/deed.eo">Atribuite-Samkondiĉe 4.0 Tutmonda (CC BY-SA 4.0)</a><br><a rel="License" href="https://creativecommons.org/licenses/by-sa/4.0/deed.eo"><img alt="" src="../../../bildoj/bbildo.png"><img alt="Permesilo Krea Komunaĵo" title="Permesilo Krea Komunaĵo" src="../../../bildoj/CC-BY-SA_icon.svg.png"></a></span></li></ul></footer></div></main>

<footer id="signosistemoj"><ul><li><a class="signosistemo aktivasignosistemo">Unikodo</a></li><li><a href="https://h.bertilow.com/pmeg/gramatiko/participoj/o-vortoj.html">H-skribo</a></li><li><a href="https://x.bertilow.com/pmeg/gramatiko/participoj/o-vortoj.html">X-kodo</a></li></ul></footer><!--[if gte IE 9]><!-->
<script src="../../../js/js__1718959917.js"></script>
<!--<![endif]-->
</body>
</html>