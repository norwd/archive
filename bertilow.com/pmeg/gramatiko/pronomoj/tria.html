<!DOCTYPE html>
<!--[if lt IE 7]><html lang="eo" class="no-js ie6"><![endif]-->
<!--[if IE 7]><html lang="eo" class="no-js ie7"><![endif]-->
<!--[if IE 8]><html lang="eo" class="no-js m ie8"><![endif]-->
<!--[if gt IE 8]><!--><html lang="eo" class="no-js m"><!--<![endif]-->
<head>
	<meta charset="UTF-8">
	<title>PMEG : Tria persono</title>
	<meta name="Description" lang="eo" content="Plena Manlibro de Esperanta Gramatiko (PMEG) versio 15.5 (de la 21-a de Junio 2024)">
	<meta name="Author" content="Bertilo Wennergren">
	<link rel="Prev" title="Dua persono" href="dua.html">
	<link rel="Next" title="Si" href="si/index.html">
	<link rel="Help" title="Gramatika vortareto" href="../../aldonoj/gramatika_vortareto.html">
	<link rel="Help" title="Simboloj kaj mallongigoj" href="../../aldonoj/simboloj_mallongigoj.html">
	<link rel="Author" title="Aŭtoro" href="https://bertilow.com/bertilo.html">
	<link rel="Alternate" title="Elŝutebla" href="../../elshutebla/index.html">
	<link rel="Alternate" title="Libro" href="../../libro.html">
	<link rel="Canonical" href="tria.html">	
	<link rel="Alternate" hreflang="eo" href="tria.html">	
	<link rel="Alternate" hreflang="eo-hsistemo" href="https://h.bertilow.com/pmeg/gramatiko/pronomoj/tria.html">	
	<link rel="Alternate" hreflang="eo-xsistemo" href="https://x.bertilow.com/pmeg/gramatiko/pronomoj/tria.html">	
	<link rel="Alternate" hreflang="x-default" href="tria.html">	
	<link rel="Preload" href="../../../stilo/css/fonts/liberationmono-regular.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/liberationmono-bold.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/liberationmono-italic.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/liberationmono-bolditalic.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/kablo.woff2" as="font" type="font/woff2" crossorigin="anonymous">	
	<link rel="Preload" href="../../../stilo/css/fonts/kablo-italic.woff2" as="font" type="font/woff2" crossorigin="anonymous">	
	<meta name="viewport" content="width=device-width, initial-scale=1">	
	<meta name="theme-color" content="#474">	
	<link rel="Stylesheet" href="../../../stilo/css/stilo__1718959917.css">
</head>

<body class="pmeg">

<header role="banner"><div lang="eo" id="kapiloj">
<a id="chefaligilo" href="https://bertilow.com/index.html"><h1>Bertilo</h1></a>
<a id="allaserchilo" title="Serĉi en la TTT-ejo de Bertilo pere de Guglo" href="https://bertilow.com/serchilo/index.html" rel="search"><span>Serĉi</span></a>
</div>
</header><nav id="bertilopaghomenuo" role="navigation"><h1><a>Navigi</a></h1><ul><li id="chefpagholigilo"><a href="https://bertilow.com/index.html" title="La ĉefpaĝo">Bertilo</a></li><li class="titolo"><a href="../../index.html"><cite title="Plena Manlibro de Esperanta Gramatiko">PMEG</cite></a></li><li class="aktiva VARIA"><div><div><a href="tria.html">Tria persono</a></div></div></li><li class="pmeg"><a href="../../index.html">Ĉefpaĝo</a></li><li id="PMEGELSHUTEBLA"><a href="../../elshutebla/index.html">Elŝutebla PMEG</a></li><li class="pmeglibro"><a href="../../libro.html">PMEG kiel libro</a></li><li><a href="../../enhavo.html">Enhavo</a></li><li id="PMEGDETALAENHAVO"><a href="../../detala_enhavo.html">Detala enhavo</a></li><li><a href="../../indekso/index.html">Indekso</a></li><li><a href="../../menuo.html">Menuo</a></li><li id="PMEGANTAUA"><a rel="prev" href="dua.html" title="Dua persono">Antaŭa paĝo</a></li><li id="PMEGSEKVA"><a rel="next" href="si/index.html" title="Si">Sekva paĝo</a></li></ul>
<div id="subteno">

	<p><a href="https://liberapay.com/Bertilo" rel="external">Se vi volas <em>subteni la laboron de Bertilo</em> (PMEG, la Tekstaro, PIV...), vi povas tion fari ĉe <strong>Liberapay</strong>.</a></p>
	<hr>
	<p><a rel="external" href="https://www.facebook.com/bertilo.wennergren">Bertilo en <strong>Fejsbuko</strong></a></p>
	<p><a rel="me" class="external" href="https://esperanto.masto.host/@bertilow">Bertilo ĉe <strong lang="en"><em>Mastodon</em></strong></a></p>

</div>
</nav><main class="main" id="enhavo" role="main"><div>

<h1><a href="../../index.html"><img id="pomego_bildeto" src="../../bildoj/miri_pomegobildeto.png" title="PMEG = “Pomego”" alt=""><span class="h1titolo" title="Plena Manlibro de Esperanta Gramatiko, versio 15.5 de la 21-a de Junio 2024"><abbr>PMEG</abbr> 2024</span></a></h1>

<div id="pmegmenuo" class="robots-nocontent"><span><a href="../index.html">Gramatiko</a> / <a href="index.html">Pronomoj</a> / </span></div>

<section class="sek1">

<h2 id="i-llf"><span class="par">11.5.</span> Tria persono</h2>

<p id="i-zk5">En gramatiko ĉio, kio ne estas <i>mi</i>, <i>ni</i> aŭ <i>vi</i> (aŭ <i>ci</i>), estas nomata “la tria persono”. <a href="tria.html#i-3hg"><i>Li</i></a>, <a href="tria.html#i-3hg"><i>ŝi</i></a>, <a href="tria.html#i-7he"><i>ĝi</i></a> kaj <a href="tria.html#i-ppc"><i>ili</i></a>, kaj <a href="tria.html#i-3hg"><i>lia</i></a>, <a href="tria.html#i-3hg"><i>ŝia</i></a>, <a href="tria.html#i-7he"><i>ĝia</i></a>, <a href="tria.html#i-ppc"><i>ilia</i></a>, estas uzataj por paroli pri io konata, kio estas nek la parolanto, nek la alparolato. <a href="tria.html#i-pkb"><i>Oni</i> kaj <i>onia</i></a> estas uzataj por paroli pri nedifinita(j) persono(j). <a href="si/index.html"><i>Si</i> kaj <i>sia</i></a> anstataŭas la aliajn triapersonajn pronomojn en certaj okazoj. Krome ekzistas ankaŭ la neoficialaj triapersonaj pronomoj <a href="tria.html#j-5tb"><i>ri</i> kaj <i>ria</i></a>.</p>

<section class="sek2">

<h3 id="i-3hg"><i>Li</i> kaj <i>ŝi</i> <a class="permo" rel="bookmark" title="Legosigno" href="tria.html#i-3hg">«</a></h3>

<p id="i-343" class="tenu"><i>Li</i> kaj <i>ŝi</i> estas unu-nombraj. <i>Li</i> kaj <i>lia</i> estas uzataj, kiam oni parolas pri unu vira persono. <i>Ŝi</i> kaj <i>ŝia</i> estas uzataj pri unu ina persono:</p>

<ul id="i-bfl" class="ekzlisto">

<li><p id="i-a7j"><i><strong>Li</strong> estas knabo, kaj <strong>ŝi</strong> estas knabino.</i><cite class="fonto" data-tde="fundamenta-ekzercaro,s28"><abbr title="Ekzercaro de la Fundamento, ekzerco 16 ⇗ Alklaku por vidi la kuntekston en la Tekstaro de Esperanto">FE.16</abbr></cite></p></li>

<li><p id="i-ipk"><i>Mi vokas la knabon, kaj <strong>li</strong> venas.</i><cite class="fonto" data-tde="fundamenta-ekzercaro,s28"><abbr title="Ekzercaro de la Fundamento, ekzerco 16 ⇗ Alklaku por vidi la kuntekston en la Tekstaro de Esperanto">FE.16</abbr></cite></p></li>

<li><p id="i-uvt"><i>Mi vokas la knabinon, kaj <strong>ŝi</strong> venas.</i><cite class="fonto" data-tde="fundamenta-ekzercaro,s28"><abbr title="Ekzercaro de la Fundamento, ekzerco 16 ⇗ Alklaku por vidi la kuntekston en la Tekstaro de Esperanto">FE.16</abbr></cite></p></li>

<li><p id="i-63z"><i><strong>Li</strong> estas mia onklo.</i><cite class="fonto" data-tde="fundamenta-ekzercaro,s31"><abbr title="Ekzercaro de la Fundamento, ekzerco 18 ⇗ Alklaku por vidi la kuntekston en la Tekstaro de Esperanto">FE.18</abbr></cite></p></li>

<li><p id="i-4d2"><i><strong>Ŝi</strong> estas mia onklino.</i></p></li>

<li><p id="i-nre"><i><strong>Li</strong> ne estas lavisto, <strong>li</strong> estas lavistinedzo.</i><cite class="fonto" data-tde="fundamenta-ekzercaro,s52"><abbr title="Ekzercaro de la Fundamento, ekzerco 36 ⇗ Alklaku por vidi la kuntekston en la Tekstaro de Esperanto">FE.36</abbr></cite></p></li>

<li><p id="i-eoz"><i><strong>Ŝi</strong> estas lavistino.</i></p></li>

<li><p id="i-z77"><i><strong>Li</strong> fianĉiĝis kun fraŭlino Berto.</i><cite class="fonto" data-tde="fundamenta-ekzercaro,s55"><abbr title="Ekzercaro de la Fundamento, ekzerco 39 ⇗ Alklaku por vidi la kuntekston en la Tekstaro de Esperanto">FE.39</abbr></cite></p></li>

<li><p id="i-54t"><i><strong>Ŝi</strong> fianĉiniĝis.</i></p></li>

<li><p id="i-3gr"><i>Ĉu vi amas vian patron? Kia demando! kompreneble, ke mi <strong>lin</strong> amas.</i><cite class="fonto" data-tde="fundamenta-ekzercaro,s57"><abbr title="Ekzercaro de la Fundamento, ekzerco 41 ⇗ Alklaku por vidi la kuntekston en la Tekstaro de Esperanto">FE.41</abbr></cite></p></li>

<li><p id="i-oi9"><i><strong>Ŝiaj</strong> gepatroj volis <strong>ŝin</strong> edzinigi kun alia persono.</i><cite class="fonto" data-tde="fundamenta-ekzercaro,s55"><abbr title="Ekzercaro de la Fundamento, ekzerco 39 ⇗ Alklaku por vidi la kuntekston en la Tekstaro de Esperanto">FE.39</abbr></cite></p></li>

<li><p id="i-nfb"><i>En la salono estis neniu krom <strong>li</strong> kaj <strong>lia</strong> fianĉino.</i><cite class="fonto" data-tde="fundamenta-ekzercaro,s42"><abbr title="Ekzercaro de la Fundamento, ekzerco 26 ⇗ Alklaku por vidi la kuntekston en la Tekstaro de Esperanto">FE.26</abbr></cite></p></li>

<li><p id="i-3sz"><i><strong>Liaj</strong> lipharoj estas pli grizaj, ol <strong>liaj</strong> vangharoj.</i><cite class="fonto" data-tde="fundamenta-ekzercaro,s47"><abbr title="Ekzercaro de la Fundamento, ekzerco 31 ⇗ Alklaku por vidi la kuntekston en la Tekstaro de Esperanto">FE.31</abbr></cite></p></li>

<li><p id="i-fpr"><i>“Jes, patrino”, respondis al <strong>ŝi</strong> la malĝentilulino.</i><cite class="fonto" data-tde="fundamenta-ekzercaro,s36"><abbr title="Ekzercaro de la Fundamento, ekzerco 21 ⇗ Alklaku por vidi la kuntekston en la Tekstaro de Esperanto">FE.21</abbr></cite> <i>Ŝi</i> = la patrino.</p></li>

<li><p id="i-22a"><i><strong>Lia</strong> edzino estas tre laborema kaj ŝparema, sed <strong>ŝi</strong> estas ankaŭ tre babilema kaj kriema.</i><cite class="fonto" data-tde="fundamenta-ekzercaro,s57"><abbr title="Ekzercaro de la Fundamento, ekzerco 41 ⇗ Alklaku por vidi la kuntekston en la Tekstaro de Esperanto">FE.41</abbr></cite></p></li>

<li><p id="i-jnp"><i><strong>Li</strong> amas tiun ĉi knabinon pro <strong>ŝia</strong> beleco kaj boneco.</i><cite class="fonto" data-tde="fundamenta-ekzercaro,s51"><abbr title="Ekzercaro de la Fundamento, ekzerco 35 ⇗ Alklaku por vidi la kuntekston en la Tekstaro de Esperanto">FE.35</abbr></cite></p></li>

<li><p id="i-38p"><i>Mi renkontis vian patrinon kaj <strong>ŝian</strong> kolegon.</i></p></li>

<li><p id="i-t7t"><i>Mi bone konas vian fraton kaj <strong>liajn</strong> amikojn.</i></p></li>

<li><p id="i-e1o"><i>En unu tago, kiam <strong>ŝi</strong> estis apud tiu fonto, venis al <strong>ŝi</strong> malriĉa virino, kiu petis <strong>ŝin</strong>, ke <strong>ŝi</strong> donu al <strong>ŝi</strong> trinki.</i><cite class="fonto" data-tde="fundamenta-ekzercaro,s27"><abbr title="Ekzercaro de la Fundamento, ekzerco 15 ⇗ Alklaku por vidi la kuntekston en la Tekstaro de Esperanto">FE.15</abbr></cite> La frazo enhavas du inajn personojn, knabinon kaj virinon. Ĉiuj <i>ŝi</i> estas la knabino, krom la lasta, kiu estas la virino.</p></li>

<li><p id="i-bb1"><i>Apenaŭ <strong>ŝia</strong> patrino <strong>ŝin</strong> rimarkis, <strong>ŝi</strong><span class="klariga-aldono"> [= la patrino]</span> kriis al <strong>ŝi</strong><span class="klariga-aldono"> [= la filino]</span>: “Nu, mia filino?”</i><cite class="fonto" data-tde="fundamenta-ekzercaro,s36"><abbr title="Ekzercaro de la Fundamento, ekzerco 21 ⇗ Alklaku por vidi la kuntekston en la Tekstaro de Esperanto">FE.21</abbr></cite></p></li>

</ul>

<p id="i-nss" class="tenu">Kiam oni parolas pri persono, kies sekso ne estas konata, aŭ kiam oni parolas ĝenerale pri persono de iu ajn sekso, oni tradicie uzas <i>li</i>:</p>

<ul id="i-cfm" class="ekzlisto">

<li><p id="i-kfc"><i>Ĉiu, kiu ŝin vidis, povis pensi, ke <strong>li</strong> vidas la patrinon.</i><cite class="fonto" data-tde="fundamenta-ekzercaro,s21"><abbr title="Ekzercaro de la Fundamento, ekzerco 11 ⇗ Alklaku por vidi la kuntekston en la Tekstaro de Esperanto">FE.11</abbr></cite> <i>Li</i> respondas ĉi tie al <i>ĉiu</i>, do al <i>ĉiu persono</i>.</p></li>

<li><p id="i-o3u"><i>Ĉiu amas ordinare personon, kiu estas simila al <strong>li</strong>.</i><cite class="fonto" data-tde="fundamenta-ekzercaro,s24"><abbr title="Ekzercaro de la Fundamento, ekzerco 13 ⇗ Alklaku por vidi la kuntekston en la Tekstaro de Esperanto">FE.13</abbr></cite></p></li>

<li><p id="i-a8n"><i>Ni povas diri “pardoni al la malamiko” kaj “pardoni la malamikon”, sed ni devas diri ĉiam “pardoni al la malamiko <strong>lian</strong> kulpon”.</i><cite class="fonto" data-tde="fundamenta-ekzercaro,s45"><abbr title="Ekzercaro de la Fundamento, ekzerco 29 ⇗ Alklaku por vidi la kuntekston en la Tekstaro de Esperanto">FE.29</abbr></cite> <i>Li</i> = <i>la malamiko</i>. La frazo temas pri teoria persono, ĉu vira, ĉu virina.</p></li>

</ul>

<p id="i-um2" class="tenu">Tia ĉi uzo de <i>li</i> povas esti rigardata kiel seksa diskriminacio. Efektive en tradicia uzo <i>li</i> estas dusignifa: vira kaj sekse neŭtrala, sed multaj opinias, ke tia uzo ignoras virinojn aŭ prezentas virecon kiel normalan kaj virinecon kiel esceptan. Krome tiu dusignifeco ja povas iafoje kaŭzi malklaraĵojn. Tiam oni povas esprimi sin pli klare per ekz. <i>ŝi aŭ li</i>, <i>tiu</i>, <i>tiu persono</i> k.s. Sed tia uzo tamen povas esti maloportuna, kaj tial aperis diversaj proponoj de nova sekse neŭtrala pronomo por homo. La sola tia propono, kiu efektive estas uzata, estas <a href="tria.html#j-5tb"><i>ri°</i></a>. Tiu nova vorto tamen ne estas parto de la oficiala kaj normala Esperanto, kaj ne ĉiuj esperantistoj konas ĝin. Aliaj uzas <a href="tria.html#i-7he"><i>ĝi</i></a> tiusence, do ankaŭ por homo.</p>

</section>

<section class="sek2">

<h3 id="i-7he"><i>Ĝi</i> <a class="permo" rel="bookmark" title="Legosigno" href="tria.html#i-7he">«</a></h3>

<p id="i-va7" class="tenu"><i>Ĝi</i> estas unu-nombra. <i>Ĝi</i> kaj <i>ĝia</i> estas uzataj por paroli pri aĵo (konkreta aŭ abstrakta). <i>Ĝi</i> ne montras sekson:</p>

<ul id="i-2t6" class="ekzlisto">

<li><p id="i-kkz"><i>La tranĉilo tranĉas bone, ĉar <strong>ĝi</strong> estas akra.</i><cite class="fonto" data-tde="fundamenta-ekzercaro,s28"><abbr title="Ekzercaro de la Fundamento, ekzerco 16 ⇗ Alklaku por vidi la kuntekston en la Tekstaro de Esperanto">FE.16</abbr></cite></p></li>

<li><p id="i-of1"><i>Ĉu vi jam trovis vian horloĝon? – Mi <strong>ĝin</strong> ankoraŭ ne serĉis.</i><cite class="fonto" data-tde="fundamenta-ekzercaro,s34"><abbr title="Ekzercaro de la Fundamento, ekzerco 20 ⇗ Alklaku por vidi la kuntekston en la Tekstaro de Esperanto">FE.20</abbr></cite></p></li>

<li><p id="i-r36"><i>Kiam malriĉa virino petos de vi trinki, vi donos <strong>ĝin</strong> al ŝi ĝentile.</i><cite class="fonto" data-tde="fundamenta-ekzercaro,s30"><abbr title="Ekzercaro de la Fundamento, ekzerco 17 ⇗ Alklaku por vidi la kuntekston en la Tekstaro de Esperanto">FE.17</abbr></cite> <i>Ĝin</i> = <i>la petitan trinkaĵon</i>.</p></li>

<li><p id="i-mep"><i>Li donis al mi monon, sed mi <strong>ĝin</strong> tuj redonis al li.</i><cite class="fonto" data-tde="fundamenta-ekzercaro,s58"><abbr title="Ekzercaro de la Fundamento, ekzerco 42 ⇗ Alklaku por vidi la kuntekston en la Tekstaro de Esperanto">FE.42</abbr></cite></p></li>

<li><p id="i-4bd"><i>Mi disŝiris la leteron kaj disĵetis <strong>ĝiajn</strong> pecetojn en ĉiujn angulojn de la ĉambro.</i><cite class="fonto" data-tde="fundamenta-ekzercaro,s58"><abbr title="Ekzercaro de la Fundamento, ekzerco 42 ⇗ Alklaku por vidi la kuntekston en la Tekstaro de Esperanto">FE.42</abbr></cite></p></li>

<li><p id="j-puc"><i>Tiam oni ekkantis sanktan kanton, kaj <strong>ĝi</strong> sonis tiel bele, ke ĉe Johano aperis larmoj en la okuloj.</i><cite class="fonto" data-tde="fabeloj-de-andersen-1,m296,vojkamarado"><abbr title="Fabeloj de Andersen 1, paĝo 60 ⇗ Alklaku por vidi la kuntekston en la Tekstaro de Esperanto">FA1.60</abbr></cite></p></li>

<li><p id="j-4h4"><i>Esperantisto estas nomata ĉiu persono, kiu uzas la lingvon Esperanto, tute egale, por kiaj celoj li <strong>ĝin</strong> uzas.</i><cite class="fonto" data-tde="paroladoj-de-zamenhof,bc94"><abbr title="Originala Verkaro, paĝo 371 ⇗ Alklaku por vidi la kuntekston en la Tekstaro de Esperanto">OV.371</abbr></cite></p></li>

<li><p id="j-lbb"><i>Ni rigardu, kio fariĝis al la korpo de la gardisto. Senvive <strong>ĝi</strong> sidis sur la ŝtuparo.</i><cite class="fonto" data-tde="fabeloj-de-andersen-1,m619,galoshoj-de-felicho"><abbr title="Fabeloj de Andersen 1, paĝo 127 ⇗ Alklaku por vidi la kuntekston en la Tekstaro de Esperanto">FA1.127</abbr></cite> Kiam oni parolas pri la gardisto kiel persono, oni uzu <i>li</i>, sed kiam oni parolas nur pri lia korpo (vivanta aŭ mortinta), oni uzu <i>ĝi</i>.</p></li>

</ul>

<p id="i-p5h" class="tenu">Oni uzas <i>ĝi</i> ankaŭ pri infaneto, kiu estas tiel juna, ke la sekso ne gravas. Sed oni povas ankaŭ uzi <i>li</i>, kiel oni faras por persono, kies sekson oni ne scias:</p>

<ul id="i-2jh" class="ekzlisto">

<li><p id="i-o9e"><i>La infano ploras, ĉar <strong>ĝi</strong> volas manĝi.</i><cite class="fonto" data-tde="fundamenta-ekzercaro,s28"><abbr title="Ekzercaro de la Fundamento, ekzerco 16 ⇗ Alklaku por vidi la kuntekston en la Tekstaro de Esperanto">FE.16</abbr></cite></p></li>

<li><p id="i-9fc"><i>Mi montris al la infano, kie kuŝas <strong>ĝia</strong> pupo.</i><cite class="fonto" data-tde="fundamenta-ekzercaro,s31"><abbr title="Ekzercaro de la Fundamento, ekzerco 18 ⇗ Alklaku por vidi la kuntekston en la Tekstaro de Esperanto">FE.18</abbr></cite></p></li>

</ul>

<p id="i-dd1">Sed se oni volas aparte montri la sekson de infaneto, aŭ se oni parolas pri pli aĝa infano, oni kompreneble uzu <i>li</i> aŭ <i>ŝi</i>.</p>

<p id="i-t12" class="tenu"><i>Ĝi</i> estas uzata ankaŭ por paroli pri besto, eĉ kiam ĝia sekso estas konata:</p>

<ul id="i-ksr" class="ekzlisto">

<li><p id="i-4pc"><i>El sub la kanapo la muso kuris sub la liton, kaj nun <strong>ĝi</strong> kuras sub la lito.</i><cite class="fonto" data-tde="fundamenta-ekzercaro,s42"><abbr title="Ekzercaro de la Fundamento, ekzerco 26 ⇗ Alklaku por vidi la kuntekston en la Tekstaro de Esperanto">FE.26</abbr></cite></p></li>

<li><p id="i-5tu"><i>La birdo ne forflugis: <strong>ĝi</strong> nur deflugis de la arbo.</i><cite class="fonto" data-tde="fundamenta-ekzercaro,s47"><abbr title="Ekzercaro de la Fundamento, ekzerco 31 ⇗ Alklaku por vidi la kuntekston en la Tekstaro de Esperanto">FE.31</abbr></cite></p></li>

<li><p id="i-ud1"><i>Mi frapos vian ĉevalon sur la kapon tiel, ke <strong>ĝi</strong> falos senviva.</i><cite class="fonto" data-tde="fabeloj-de-andersen-1,m59,malgranda-niko-kaj-granda-niko"><abbr title="Fabeloj de Andersen 1, paĝo 14 ⇗ Alklaku por vidi la kuntekston en la Tekstaro de Esperanto">FA1.14</abbr></cite></p></li>

<li><p id="i-kok"><i>Nia maljuna amiko renkontiĝis kun kamparano, kiu pelis bovinon, bovinon tiel ĉarman, kiel bovino nur povas esti. “<strong>Ĝi</strong> certe donas belan lakton!” li pensis.</i><cite class="fonto" data-tde="fabeloj-de-andersen-4,p1035,kion-la-patro-faras-estas-chiam-ghusta"><abbr title="Fabeloj de Andersen 4, paĝo 230 ⇗ Alklaku por vidi la kuntekston en la Tekstaro de Esperanto">FA4.230</abbr></cite></p></li>

</ul>

<p id="i-esa" class="tenu">Se temas pri hejmbesto aŭ alia besto, al kiu oni havas personan rilaton, multaj preferas uzi <i>li</i> aŭ <i>ŝi</i> anstataŭ <i>ĝi</i>. Ankaŭ en aliaj okazoj, kiam <i>ĝi</i> povas kaŭzi miskomprenon, oni povas uzi <i>li</i> aŭ <i>ŝi</i> pri besto. En fabeloj, kie bestoj rolas kiel personoj, estas ofte pli nature uzi <i>li</i> aŭ <i>ŝi</i>, sed ankaŭ <i>ĝi</i> estas ebla:</p>

<ul id="i-k78" class="ekzlisto">

<li><p id="j-v5h"><i>Tiu katino estas mia plej bona amiko. <strong>Ŝi</strong> eĉ dormas en mia lito.</i></p></li>

<li><p id="i-jss"><i>Melku bovon senfine, <strong>li</strong> lakton ne donos.</i><cite class="fonto" data-tde="proverbaro-esperanta,bh208"><abbr title="Proverbaro Esperanta, proverbo 197 ⇗ Alklaku por vidi la kuntekston en la Tekstaro de Esperanto">PE.197</abbr></cite> Ĉi tie la pronomo <i>li</i> montras, ke oni parolas pri virseksa bovo. Oni ankaŭ povas uzi <i>ĝi</i>, sed tio povas kaŭzi nekomprenon, ĉar <a href="../o-vortoj/seksa_signifo.html">la vorto <i>bovo</i> ne estas per si mem nepre virseksa</a>. Alia eblo estas uzi <i>virbovo</i> anstataŭ <i>bovo</i>.</p></li>

<li><p id="i-t25"><i>Klinu la kolon antaŭ la maljuna anasino tie. <strong>Ŝi</strong> estas ĉi tie la plej eminenta el ĉiuj.</i><cite class="fonto" data-tde="fabeloj-de-andersen-2,n343,malbela-anasido"><abbr title="Fabeloj de Andersen 2, paĝo 36 ⇗ Alklaku por vidi la kuntekston en la Tekstaro de Esperanto">FA2.36</abbr></cite> El fabelo, en kiu birdoj rolas kiel personoj.</p></li>

</ul>

<p id="i-hjv" class="tenu">En fabelo oni povas uzi <i>li</i> aŭ <i>ŝi</i> eĉ pri nevivanta afero, se ĝi rolas kiel persono, kaj oni volas ĝin prezenti kiel viran aŭ virinan:</p>

<ul id="i-8tz" class="ekzlisto">

<li><p id="i-292"><i>La historion de tiu kolumo ni nun aŭdu. <strong>Li</strong> ĵus atingis la edziĝotaŭgan aĝon, kiam <strong>li</strong> okaze trafis en lavotan tolaĵon kune kun ŝtrumpa rubando.</i><cite class="fonto" data-tde="fabeloj-de-andersen-3,o54,kolumo"><abbr title="Fabeloj de Andersen 3, paĝo 6 ⇗ Alklaku por vidi la kuntekston en la Tekstaro de Esperanto">FA3.6</abbr></cite> Kolumo rolas viran rolon en fabelo.</p></li>

</ul>

<p id="i-1cs" class="tenu"><i>Ĝi</i> ankaŭ povas reprezenti unu-nombrajn grupvortojn kiel: <i>familio</i>, <i>popolo</i>, <i>armeo</i> k.s., kvankam temas pri personoj. Iafoje oni tamen uzas <a href="tria.html#i-ppc"><i>ili</i></a>:</p>

<ul id="i-ue3" class="ekzlisto">

<li><p id="i-tsi"><i>Hodiaŭ la problemo interesas la publikon, morgaŭ <strong>ĝi</strong> povas esti indiferenta pri ĝi.</i> La unua <i>ĝi</i> reprezentas la publikon, plurajn personojn. (La dua <i>ĝi</i> estas la problemo.)</p></li>

</ul>

<p id="j-bhz">En iaj specialaj kuntekstoj oni parolas pri io, kio povas egale esti aĵo aŭ vivulo, besto aŭ homo. Tiam oni uzas <i>ĝi</i> eĉ se la priparolata afero principe povas esti homo:</p>

<ul id="j-lkm" class="ekzlisto">

<li><p id="j-eub"><i>Mamulo naskas idojn, kiujn <strong>ĝi</strong> nutras per lakto.</i> Ankaŭ homo estas mamulo, sed tamen oni uzas <i>ĝi</i>, ĉar en tiu ĉi kunteksto ankaŭ homo estas rigardata kiel besto.</p></li>

<li><p id="j-ia4"><i>Arĥimedo diris, ke korpo estas en sia natura stato kiam <strong>ĝi</strong> estas senmova.</i> Ĉi tie <i>korpo</i> fakte estas ĉia ajn materia objekto. La ideo de Arĥimedo validas kompreneble ankaŭ por homa korpo, sed en tiu ĉi kunteksto oni rigardas homon kiel aĵon, nuran korpon, ne kiel personon.</p></li>

</ul>

<p id="i-216" class="tenu"><i>Ĝi</i> normale reprezentas aĵon, beston kaj alian klare difinitan aferon, kiun oni povas esprimi per O-vorta frazeto (<i>la aĵo</i>, <i>la granda besto</i>, <i>tiu laŭta sono</i>, <i>lia subita amo</i>...). Sed se oni parolas pri io abstrakta, kio estas redonebla nur per tuta frazo, oni normale uzas anstataŭe <i>tio</i>: <i>Li diris al mi sekreton, sed mi forgesis <strong>ĝin</strong><span class="klariga-aldono"> (= la sekreton)</span>.</i> <i>Li diris al mi, kie li kaŝis la trezoron, sed mi forgesis <strong>tion</strong><span class="klariga-aldono"> (= kie li kaŝis la trezoron)</span>.</i> Sed Zamenhof en tiaj okazoj tamen ofte uzis <i>ĝi</i>:</p>

<ul id="i-mnv" class="ekzlisto">

<li><p id="i-fni"><i>“<b>Mi estis apud ŝi</b>!” “Jes, mi <strong>ĝin</strong> scias.”</i><cite class="fonto" data-tde="la-batalo-de-l-vivo,ag584,la-batalo-parto-3" data-tdeformo="Mi estis apud ŝi!"><abbr title="La batalo de l’ vivo, paĝo 83 ⇗ Alklaku por vidi la kuntekston en la Tekstaro de Esperanto">BV.83</abbr></cite> = <i>Jes, mi scias, ke vi estis apud ŝi.</i> Oni prefere diru: <i>Jes, mi tion scias.</i></p></li>

<li><p id="i-f13"><i>Ĉu vi, kara Mario, trovas <strong>ĝin</strong> konvena, ke juna virino <span class="ellasita-parto"><span data-teksto="(via protektatino certe estas juna virino)">[...]</span></span> restu la tutan tagon ĉe la sama tablo kun kelke da junaj viroj?</i><cite class="fonto" data-tde="marta,as636,Marta-5"><abbr title="Marta, paĝo 88 ⇗ Alklaku por vidi la kuntekston en la Tekstaro de Esperanto">M.88</abbr></cite> <i>Ĝin</i> estas duoblaĵo de la vera objekto, la subfrazo, por helpi al la frazokonstruo. Oni povas tute forigi <i>ĝin</i>: <i>... trovas konvene, ke juna virino restu ...</i> Sed oni povas ankaŭ uzi <a href="../subfrazoj/ke/subjekto.html#i-fj4">helpan <i>tio</i></a>: <i>... trovas tion konvena, ke juna virino restu ...</i></p></li>

<li><p id="i-1mb"><i>En la ĉambro estis tri personoj, el kiuj unu leviĝis renkonte al Marta. <strong>Ĝi</strong> estis virino de meza aĝo.</i><cite class="fonto" data-tde="marta,as131,Marta-2"><abbr title="Marta, paĝo 20 ⇗ Alklaku por vidi la kuntekston en la Tekstaro de Esperanto">M.20</abbr></cite> Nun oni preferas: <i>Tio estis virino de meza aĝo.</i> Aŭ: <i>Ŝi estis virino de meza aĝo.</i></p></li>

</ul>

<p id="i-114" class="tenu">Zamenhof iafoje uzis <i>ĝi</i> kiel superfluan duoblaĵon de subjekto aŭ objekto, kiam la vera subjekto aŭ objekto estis I-verbo. Li ankaŭ uzis iafoje <i>ĝi</i> kiel superfluan duoblaĵon de subjekto de <i>esti</i>, kiam la vera subjekto staris post <i>esti</i>. Tiu uzo komplete malaperis, kaj estas nuntempe rigardata kiel eraro:</p>

<ul id="i-ghd" class="ekzlisto">

<li><p id="i-4ao"><i>Por mi <strong>ĝi</strong> estis la plej kora ĝojo <b>inciti la hundon</b>.</i><cite class="fonto" data-tde="la-rabistoj,da204,la-rabistoj-1"><abbr title="La Rabistoj, paĝo 19 ⇗ Alklaku por vidi la kuntekston en la Tekstaro de Esperanto">Rt.19</abbr></cite> <i>Ĝi</i> rolas kiel subjekto, sed la vera subjekto estas <i>inciti la hundon</i>. Oni forlasu <i>ĝi</i>.</p></li>

<li><p id="i-4p8"><i><strong>Ĝi</strong> estis <b>varmega posttagmezo</b>.</i><cite class="fonto" data-tde="la-rabistoj,da1360,la-rabistoj-3"><abbr title="La Rabistoj, paĝo 83 ⇗ Alklaku por vidi la kuntekston en la Tekstaro de Esperanto">Rt.83</abbr></cite> La vera subjekto estas <i>varmega posttagmezo</i>. Oni forlasu <i>ĝi</i>.</p></li>

</ul>

<p id="j-t2u">En kelkaj lingvoj oni iafoje uzas pronomon similan al <i>ĝi</i> kiel malplenan subjekton, kiu reprezentas nenion ajn. La koncernaj verboj vere estas sensubjektaj. En Esperanto oni ne uzu <i>ĝi</i> ĉe tiaj <a href="../verboj_frazroloj/sensubjektaj.html">sensubjektaj verboj</a>: <i>Hodiaŭ pluvas.</i> <i>Estos varme tie.</i></p>

<p id="j-uit">Ekde la 2010-aj jaroj iuj provas sisteme uzi <i>ĝi</i> kaj <i>ĝia</i> kiel sekse neŭtralajn pronomojn por homo, do ne nur <a href="tria.html#i-p5h">por infaneto</a>. Tion oni povas nomi “ĝiismo”. Kelkaj tiel uzas <i>ĝi</i> nur por paroli ĝenerale pri persono, do anstataŭ la tradicia uzo de <a href="tria.html#i-nss"><i>li</i></a>: <i>Se iu alvenos frue, diru al <strong>ĝi</strong>, ke <strong>ĝi</strong> atendu, ĝis mi alvenos.</i> Iafoje oni proponas uzi <i>ĝi</i> aparte por paroli pri neduumaj personoj (nek viraj nek inaj, aŭ sekse ambiguaj). Krome kelkaj tute radikale uzas ĉiam nur <i>ĝi</i> pri ĉiu ajn persono, tute forlasante la pronomojn <i>li</i> kaj <i>ŝi</i>. Ĝiismo forigas la tradician distingon inter ne-infanetaj homoj kaj aĵoj, kaj estas tial sufiĉe drasta ŝanĝo de la ĝisnunaj lingvaj kutimoj en Esperanto. Ĝiismo povas impresi kiel objektiga kaj ofenda. Aparte ofenda tia uzo povas esti, se oni uzas <i>ĝi</i> pri neduuma homo tamen plu uzante <i>li</i> kaj <i>ŝi</i> por viraj kaj inaj personoj. Vidu ankaŭ <a href="tria.html#j-5tb"><i>ri</i> kaj <i>ria</i></a>.</p>

<p id="j-omk" class="noto"><span class="noto">Noto:</span> Ĝiismo havas subtenon en du Lingvaj Respondoj de Zamenhof (<a class="ne" href="../../aldonoj/literaturo.html#lingvaj-respondoj"><cite>Lingvaj Respondoj</cite></a> p. 78, <a rel="external" target="_blank" href="https://tekstaro.com/t?nomo=lingvaj-respondoj#lingvaj-respondoj-resp-90">n-ro 90</a> kaj <a rel="external" target="_blank" href="https://tekstaro.com/t?nomo=lingvaj-respondoj#lingvaj-respondoj-resp-91">n-ro 91</a>). La praktika uzo tamen tute ne sekvis tiujn respondojn, sed rezervis la uzon de <i>ĝi</i> al bestoj kaj aĵoj laŭ la <a href="../../aldonoj/fundamenta_gramatiko.html#i-751"><cite>Fundamenta Gramatiko</cite></a>, kaj al (malgrandaj) infanoj laŭ ekzemploj en la <cite>Fundamenta Ekzercaro</cite>.</p>

</section>

<section class="sek2">

<h3 id="i-ppc"><i>Ili</i> <a class="permo" rel="bookmark" title="Legosigno" href="tria.html#i-ppc">«</a></h3>

<p id="i-5jf" class="tenu"><i>Ili</i> estas multe-nombra. <i>Ili</i> kaj <i>ilia</i> estas uzataj por paroli pri pluraj konataj aferoj aŭ personoj (kiuj inkluzivas nek la parolanton, nek la alparolaton). <i>Ili</i> ne montras sekson:</p>

<ul id="i-b34" class="ekzlisto">

<li><p id="i-h9n"><i>Kie estas la knaboj? – <strong>Ili</strong> estas en la ĝardeno.</i><cite class="fonto" data-tde="fundamenta-ekzercaro,s28"><abbr title="Ekzercaro de la Fundamento, ekzerco 16 ⇗ Alklaku por vidi la kuntekston en la Tekstaro de Esperanto">FE.16</abbr></cite></p></li>

<li><p id="i-9r5"><i>Kie estas la knabinoj? – <strong>Ili</strong> ankaŭ estas en la ĝardeno.</i><cite class="fonto" data-tde="fundamenta-ekzercaro,s28"><abbr title="Ekzercaro de la Fundamento, ekzerco 16 ⇗ Alklaku por vidi la kuntekston en la Tekstaro de Esperanto">FE.16</abbr></cite></p></li>

<li><p id="i-4g5"><i>Kie estas la tranĉiloj? – <strong>Ili</strong> kuŝas sur la tablo.</i><cite class="fonto" data-tde="fundamenta-ekzercaro,s28"><abbr title="Ekzercaro de la Fundamento, ekzerco 16 ⇗ Alklaku por vidi la kuntekston en la Tekstaro de Esperanto">FE.16</abbr></cite></p></li>

<li><p id="i-c9o"><i>Donu al la birdoj akvon, ĉar <strong>ili</strong> volas trinki.</i><cite class="fonto" data-tde="fundamenta-ekzercaro,s18"><abbr title="Ekzercaro de la Fundamento, ekzerco 9 ⇗ Alklaku por vidi la kuntekston en la Tekstaro de Esperanto">FE.9</abbr></cite></p></li>

<li><p id="i-aoh"><i>Ĉemizojn, kolumojn, manumojn kaj ceterajn similajn objektojn ni nomas tolaĵo, kvankam <strong>ili</strong> ne ĉiam estas faritaj el tolo.</i><cite class="fonto" data-tde="fundamenta-ekzercaro,s51"><abbr title="Ekzercaro de la Fundamento, ekzerco 35 ⇗ Alklaku por vidi la kuntekston en la Tekstaro de Esperanto">FE.35</abbr></cite></p></li>

<li><p id="i-7nu"><i>Kvinope <strong>ili</strong> sin ĵetis sur min, sed mi venkis ĉiujn kvin atakantojn.</i><cite class="fonto" data-tde="fundamenta-ekzercaro,s25"><abbr title="Ekzercaro de la Fundamento, ekzerco 14 ⇗ Alklaku por vidi la kuntekston en la Tekstaro de Esperanto">FE.14</abbr></cite></p></li>

<li><p id="i-vj5"><i><strong>Ili</strong> ambaŭ estis tiel malagrablaj kaj tiel fieraj, ke oni ne povis vivi kun <strong>ili</strong>.</i><cite class="fonto" data-tde="fundamenta-ekzercaro,s21"><abbr title="Ekzercaro de la Fundamento, ekzerco 11 ⇗ Alklaku por vidi la kuntekston en la Tekstaro de Esperanto">FE.11</abbr></cite></p></li>

<li><p id="i-1c2"><i>Sinjoro Petro kaj lia edzino tre amas miajn infanojn; mi ankaŭ tre amas <strong>iliajn</strong> (infanojn).</i><cite class="fonto" data-tde="fundamenta-ekzercaro,s31"><abbr title="Ekzercaro de la Fundamento, ekzerco 18 ⇗ Alklaku por vidi la kuntekston en la Tekstaro de Esperanto">FE.18</abbr></cite></p></li>

<li><p id="i-gjz"><i>Johanon, Nikolaon, Erneston, Vilhelmon, Marion, Klaron kaj Sofion <strong>iliaj</strong> gepatroj nomas Johanĉjo <span class="ellasita-parto"><span data-teksto="(aŭ Joĉjo)">[...]</span></span>, Nikolĉjo <span class="ellasita-parto"><span data-teksto="(aŭ Nikoĉjo aŭ Nikĉjo aŭ Niĉjo)">[...]</span></span>, Erneĉjo <span class="ellasita-parto"><span data-teksto="(aŭ Erĉjo)">[...]</span></span>, Vilhelĉjo <span class="ellasita-parto"><span data-teksto="(aŭ Vilheĉjo aŭ Vilĉjo aŭ Viĉjo)">[...]</span></span>, Manjo <span class="ellasita-parto"><span data-teksto="(aŭ Marinjo)">[...]</span></span>, Klanjo kaj Sonjo <span class="ellasita-parto"><span data-teksto="(aŭ Sofinjo)">[...]</span></span>.</i><cite class="fonto" data-tde="fundamenta-ekzercaro,s54"><abbr title="Ekzercaro de la Fundamento, ekzerco 38 ⇗ Alklaku por vidi la kuntekston en la Tekstaro de Esperanto">FE.38</abbr></cite></p></li>

</ul>

<p id="i-ezu">En kelkaj lingvoj oni iafoje uzas <i>ili</i>-pronomon pri nedifinitaj personoj. En Esperanto oni devas tiam uzi <a href="tria.html#i-pkb"><i>oni</i></a>.</p>

</section>

<section class="sek2">

<h3 id="i-pkb"><i>Oni</i> <a class="permo" rel="bookmark" title="Legosigno" href="tria.html#i-pkb">«</a></h3>

<p id="i-3tk" class="tenu"><i>Oni</i> kaj <i>onia</i> estas nedifinitaj pronomoj, kiuj estas uzataj, kiam oni parolas pri ĉia ajn persono, multaj aŭ kelkaj nedifinitaj personoj, k.s. <i>Oni</i> estas normale unu-nombra, sed povas ankaŭ esti multe-nombra. <i>Oni</i> tute ne montras sekson:</p>

<ul id="i-phl" class="ekzlisto">

<li><p id="i-12k"><i>En malbona vetero <strong>oni</strong> povas facile malvarmumi.</i><cite class="fonto" data-tde="fundamenta-ekzercaro,s58"><abbr title="Ekzercaro de la Fundamento, ekzerco 42 ⇗ Alklaku por vidi la kuntekston en la Tekstaro de Esperanto">FE.42</abbr></cite></p></li>

<li><p id="i-phj"><i>Kiam <strong>oni</strong> estas riĉa (aŭ riĉaj), <strong>oni</strong> havas multajn amikojn.</i><cite class="fonto" data-tde="fundamenta-ekzercaro,s28"><abbr title="Ekzercaro de la Fundamento, ekzerco 16 ⇗ Alklaku por vidi la kuntekston en la Tekstaro de Esperanto">FE.16</abbr></cite></p></li>

<li><p id="i-ns3"><i><strong>Oni</strong> diras, ke la vero ĉiam venkas.</i><cite class="fonto" data-tde="fundamenta-ekzercaro,s28"><abbr title="Ekzercaro de la Fundamento, ekzerco 16 ⇗ Alklaku por vidi la kuntekston en la Tekstaro de Esperanto">FE.16</abbr></cite></p></li>

<li><p id="i-68g"><i>Ili ambaŭ estis tiel malagrablaj kaj tiel fieraj, ke <strong>oni</strong> ne povis vivi kun ili.</i><cite class="fonto" data-tde="fundamenta-ekzercaro,s21"><abbr title="Ekzercaro de la Fundamento, ekzerco 11 ⇗ Alklaku por vidi la kuntekston en la Tekstaro de Esperanto">FE.11</abbr></cite></p></li>

<li><p id="i-vpg"><i>Lernolibron <strong>oni</strong> devas ne tralegi, sed tralerni.</i><cite class="fonto" data-tde="fundamenta-ekzercaro,s47"><abbr title="Ekzercaro de la Fundamento, ekzerco 31 ⇗ Alklaku por vidi la kuntekston en la Tekstaro de Esperanto">FE.31</abbr></cite></p></li>

<li><p id="i-drl"><i>Glaso de vino estas glaso, en kiu antaŭe sin trovis vino, aŭ kiun <strong>oni</strong> uzas por vino.</i><cite class="fonto" data-tde="fundamenta-ekzercaro,s48"><abbr title="Ekzercaro de la Fundamento, ekzerco 31 ⇗ Alklaku por vidi la kuntekston en la Tekstaro de Esperanto">FE.31</abbr></cite></p></li>

<li><p id="i-rdn"><i>Post infekta malsano <strong>oni</strong> ofte bruligas la vestojn de la malsanulo.</i><cite class="fonto" data-tde="fundamenta-ekzercaro,s55"><abbr title="Ekzercaro de la Fundamento, ekzerco 39 ⇗ Alklaku por vidi la kuntekston en la Tekstaro de Esperanto">FE.39</abbr></cite></p></li>

<li><p id="i-1u6"><i>La domo, en kiu <strong>oni</strong> lernas, estas lernejo, kaj la domo, en kiu <strong>oni</strong> preĝas, estas preĝejo.</i><cite class="fonto" data-tde="fundamenta-ekzercaro,s56"><abbr title="Ekzercaro de la Fundamento, ekzerco 40 ⇗ Alklaku por vidi la kuntekston en la Tekstaro de Esperanto">FE.40</abbr></cite></p></li>

</ul>

<p id="i-p4d" class="tenu">Normale <i>oni</i> montras ĉiun ajn personon, sed iafoje ĝi montras certajn personojn, kiujn oni ne povas aŭ volas precizigi:</p>

<ul id="i-co6" class="ekzlisto">

<li><p id="i-i8m"><i>Kun bruo <strong>oni</strong> malfermis la pordegon, kaj la kaleŝo enveturis en la korton.</i><cite class="fonto" data-tde="fundamenta-ekzercaro,s54"><abbr title="Ekzercaro de la Fundamento, ekzerco 38 ⇗ Alklaku por vidi la kuntekston en la Tekstaro de Esperanto">FE.38</abbr></cite> Tute ne estas grave, kiuj personoj malfermis.</p></li>

<li><p id="i-ka9"><i><strong>Oni</strong> tiel malhelpis al mi, ke mi malbonigis mian tutan laboron.</i><cite class="fonto" data-tde="fundamenta-ekzercaro,s49"><abbr title="Ekzercaro de la Fundamento, ekzerco 33 ⇗ Alklaku por vidi la kuntekston en la Tekstaro de Esperanto">FE.33</abbr></cite> La parolanto ne volas precizigi, kiuj malhelpis al li.</p></li>

<li><p id="i-lm1"><i><strong>Oni</strong> alportas la tagmanĝon.</i><cite class="fonto" data-tde="la-revizoro,am408,la-revizoro-akto-2"><abbr title="La Revizoro, paĝo 26 ⇗ Alklaku por vidi la kuntekston en la Tekstaro de Esperanto">Rz.26</abbr></cite> Nur la tagmanĝo estas interesa, ne la portanto.</p></li>

</ul>

<p id="i-tgr" class="tenu">La formoj <i>onin</i> kaj <i>onia</i> estas tre malofte uzeblaj en la praktiko. Pro ilia maloftegeco, kelkaj sentas ilin kiel strangajn, kaj evitas ilin. Zamenhof mem ne uzis ilin, sed skribis, ke ili estas tute regulaj (<a class="ne" href="../../aldonoj/literaturo.html#lingvaj-respondoj"><cite>Lingvaj Respondoj</cite></a> p. 88, <a rel="external" target="_blank" href="https://tekstaro.com/t?nomo=lingvaj-respondoj#lingvaj-respondoj-resp-106">n-ro 106</a>). Je bezono oni ne hezitu uzi ilin:</p>

<ul id="i-bu2" class="ekzlisto">

<li><p id="i-2b2"><i>La malpura aero malsanigas <strong>onin</strong>.</i></p></li>

<li><p id="i-dvm"><i>Kiam oni venas al tiu urbo, oni devas atenti pri la krimuloj. Ili kapablas ŝteli eĉ <strong>oniajn</strong> vestaĵojn.</i></p></li>

<li><p id="i-6zt"><i>Ne kritiku <strong>onin</strong>, ĉar oni povas ankaŭ vin kritiki.</i></p></li>

</ul>

<p id="j-5ki">En iuj lingvoj, ekz. la angla, pronomo, kiu ordinare signifas <i>vi</i>, estas iafoje uzata ankaŭ por esprimi sencon similan al tiu de <i>oni</i>. En Esperanto oni povas uzi <i>vi</i> en tia maniero, nur se la celita ideo vere inkluzivas la alparolatan personon, t.e. se la senco estas “vi kaj aliaj personoj en simila situacio”: <i>En ĉiu lingvo <strong>vi</strong> trovos multe da substantivoj, kiuj ne havas tiun aŭ alian sekson, tiun aŭ alian kazon.</i><cite class="fonto" data-tde="esenco-kaj-estonteco,l39"><abbr title="Fundamenta Krestomatio, paĝo 277 ⇗ Alklaku por vidi la kuntekston en la Tekstaro de Esperanto">FK.277</abbr></cite> ≈ <i>En ĉiu lingvo <strong>oni</strong> trovos ...</i> Sed se la alparolato mem certe ne estas inkluzivita, oni kompreneble ne uzu <i>vi</i>: <i>Kiam <strong>oni</strong> stiras aŭton, <strong>oni</strong> devas esti atenta.</i> Se oni diras tion al blindulo, kiu ne rajtas stiri aŭton, estus absurde uzi <i>vi</i> anstataŭ <i>oni</i>.</p>

<p id="i-h9s">En iuj lingvoj, ekz. la franca, <i>oni</i>-pronomo povas esti uzata kun la signifo “ni”. Tio ne estas ebla en Esperanto: <i>– Kiel vi fartas, amikoj? – Nu, *oni* sufiĉe bone vivas!</i> Diru: <i>... ni sufiĉe bone vivas.</i></p>

</section>

<section class="sek2">

<h3 id="j-5tb"><i>Ri°</i> <a class="permo" rel="bookmark" title="Legosigno" href="tria.html#j-5tb">«</a></h3>

<p id="j-6hp" class="tenu"><i>Ri</i> kaj <i>ria</i> estas neoficialaj (proponitaj) pronomoj, kiujn iuj uzas (anstataŭ <i>li</i>, <i>lia</i>, <i>ŝi</i> kaj <i>ŝia</i>) por paroli pri unu persono sendepende de ties sekso:</p>

<ul id="j-du1" class="ekzlisto">

<li><p id="j-fol"><i>Se iu alvenos frue, diru al <strong>ri</strong>, ke <strong>ri</strong> atendu, ĝis mi alvenos.</i></p></li>

<li><p id="j-svj"><i>Ĉiu amas ordinare personon, kiu estas simila al <strong>ri</strong>.</i></p></li>

<li><p id="j-kor"><i>Iu postlasis valizon, en kiu estas <strong>riaj</strong> ŝlosiloj.</i></p></li>

<li><p id="j-vtp"><i>Alekso kaj <strong>ria</strong> amiko estas ambaŭ neduumaj.</i> (Neduuma = nek viro, nek virino, aŭ sekse ambigua.)</p></li>

</ul>

<p id="j-v72">Kelkaj uzas <i>ri</i> nur por paroli pri persono de nekonata sekso, aŭ por paroli ĝenerale pri persono de iu ajn sekso, do ĝuste en tiuj situacioj, en kiuj <a href="tria.html#i-nss">oni tradicie uzas <i>li</i> kun sekse neŭtrala senco</a>. Aliaj uzas <i>ri</i> nur kiam ili parolas pri neduuma persono. Ankoraŭ aliaj tute radikale uzas ĉiam nur <i>ri</i>, kiam ili parolas pri persono, tute forlasante la pronomojn <i>li</i> kaj <i>ŝi</i>.</p>

<p id="j-mb5"><i>Ri</i> kaj <i>ria</i> estas neoficialaj vortoj, kaj ne ĉiuj esperantistoj konas ilin. “Riismo” estas tamen jam sufiĉe disvastiĝinta, precipe inter junuloj, kaj multaj, kiuj mem neniam uzas <i>ri</i> aŭ <i>ria</i>, tamen komprenas la novajn vortojn. Aliflanke iuj forte kontraŭas la novajn pronomojn, opiniante, ke tia uzo estas neakceptebla reformo de la lingvo. La pronomon <i>ri</i> proponis plurfoje diversaj homoj sendepende. La unua propono kredeble okazis jam en 1976, sed notinda praktika uzo estas konstatebla nur post la jaro 2000.</p>

</section>

</section>

<footer class="robots-nocontent" role="contentinfo"><ul><li><span>PMEG-versio: 15.5 de la <time datetime="2024-06-21T12:00:00Z">21-a de Junio 2024</time></span></li><li>URL: https://bertilow.com/pmeg/gramatiko/pronomoj/tria.html</li><li><address>Retpoŝto: <span class="retadreso">“bertilow” ĉe “gmail.com”</span></address></li><li id="piedokreakomunajho"><span>Ĉi tiu verko estas disponebla laŭ la permesilo<br><a rel="License" href="https://creativecommons.org/licenses/by-sa/4.0/deed.eo">Atribuite-Samkondiĉe 4.0 Tutmonda (CC BY-SA 4.0)</a><br><a rel="License" href="https://creativecommons.org/licenses/by-sa/4.0/deed.eo"><img alt="" src="../../../bildoj/bbildo.png"><img alt="Permesilo Krea Komunaĵo" title="Permesilo Krea Komunaĵo" src="../../../bildoj/CC-BY-SA_icon.svg.png"></a></span></li></ul></footer></div></main>

<footer id="signosistemoj"><ul><li><a class="signosistemo aktivasignosistemo">Unikodo</a></li><li><a href="https://h.bertilow.com/pmeg/gramatiko/pronomoj/tria.html">H-skribo</a></li><li><a href="https://x.bertilow.com/pmeg/gramatiko/pronomoj/tria.html">X-kodo</a></li></ul></footer><!--[if gte IE 9]><!-->
<script src="../../../js/js__1718959917.js"></script>
<!--<![endif]-->
</body>
</html>