<?xml version="1.0" encoding="UTF-8"?><rss version="2.0"
	xmlns:content="http://purl.org/rss/1.0/modules/content/"
	xmlns:wfw="http://wellformedweb.org/CommentAPI/"
	xmlns:dc="http://purl.org/dc/elements/1.1/"
	xmlns:atom="http://www.w3.org/2005/Atom"
	xmlns:sy="http://purl.org/rss/1.0/modules/syndication/"
	xmlns:slash="http://purl.org/rss/1.0/modules/slash/"
	>

<channel>
	<title>Fundamento &#8211; Lingva Kritiko</title>
	<atom:link href="https://lingvakritiko.com/category/fundamento/feed/" rel="self" type="application/rss+xml" />
	<link>https://lingvakritiko.com</link>
	<description>Studoj kaj notoj pri la Internacia Lingvo • Esperantologio Interreta</description>
	<lastBuildDate>Fri, 17 Aug 2018 19:42:29 +0000</lastBuildDate>
	<language>eo</language>
	<sy:updatePeriod>
	hourly	</sy:updatePeriod>
	<sy:updateFrequency>
	1	</sy:updateFrequency>
	<generator>https://wordpress.org/?v=6.4.2</generator>
	<item>
		<title>La kazo de kazo</title>
		<link>https://lingvakritiko.com/2016/01/14/la-kazo-de-kazo/</link>
					<comments>https://lingvakritiko.com/2016/01/14/la-kazo-de-kazo/#comments</comments>
		
		<dc:creator><![CDATA[Markos Kramer]]></dc:creator>
		<pubDate>Thu, 14 Jan 2016 13:48:52 +0000</pubDate>
				<category><![CDATA[Fundamento]]></category>
		<category><![CDATA[Semantiko]]></category>
		<category><![CDATA[Vortaro]]></category>
		<category><![CDATA[Vortprovizo]]></category>
		<guid isPermaLink="false">http://lingvakritiko.com/?p=643</guid>

					<description><![CDATA[En 2014 la Akademio de Esperanto intense studis kaj pridiskutis la signifokampojn de la vortoj kazo kaj okazo. Ja multaj Esperantistoj havas dubojn pri tio, kio estas la senco-distingo inter la du vortoj, kaj ĉu entute estas rekomendinde uzi la vorton kazo en negramatika senco. La Akademio elverkis rekomendon pri la temo, kiun subtenis klara [&#8230;]]]></description>
										<content:encoded><![CDATA[<p><!-- p.teksta-korpa-krommarĝeno { margin-left: 0.5cm; }p.sdfootnote { margin-left: 0.6cm; text-indent: -0.6cm; margin-bottom: 0cm; font-size: 10pt; line-height: 100%; }h2.western { font-family: "Liberation Sans",sans-serif; font-size: 16pt; }h2.cjk { font-family: "Droid Sans Fallback"; font-size: 16pt; }h2.ctl { font-family: "FreeSans"; font-size: 16pt; }h1 { margin-bottom: 0.21cm; }h1.western { font-family: "Liberation Sans",sans-serif; font-size: 18pt; }h1.cjk { font-family: "Droid Sans Fallback"; font-size: 18pt; }h1.ctl { font-family: "FreeSans"; font-size: 18pt; }p { margin-bottom: 0.25cm; line-height: 120%; }a:link {  }a.sdfootnoteanc { font-size: 57%; } --></p>
<p>En 2014 la Akademio de Esperanto intense studis kaj pridiskutis la signifokampojn de la vortoj <em>kazo</em> kaj <em>okazo</em>. Ja multaj Esperantistoj havas dubojn pri tio, kio estas la senco-distingo inter la du vortoj, kaj ĉu entute estas rekomendinde uzi la vorton <em>kazo</em> en negramatika senco. La Akademio elverkis rekomendon pri la temo, kiun subtenis klara plimulto de la aktivaj Akademianoj, sed kiu ne atingis la du-trionan plimulton de ĉiuj Akademianoj, kiu estus bezonata por ĝia oficialigo. Ĉar la proponita rekomendo tamen povus esti interesa por ne-Akademianoj kaj estas bona bazo por estontaj diskutoj pri ĉi tiu lingva demando, mi ĉi-artikole klarigas ĝin kaj la motivojn por ĝi. Samtempe la artikolo estas reago al la artikolo <em>Okazo kaj kazo</em> de Akademiano Sergio Pokrovskij.<br />
<span id="more-643"></span></p>
<h2>La origino de la problemo</h2>
<p>En la Zamenhofa lingvouzo, <em>kazo</em> havis nur gramatikan signifon. Tiun signifon la ne-oficialigita Akademia difinopropono difinis jene: “En multaj lingvoj, kategorio en la deklinacio de substantivoj, pronomoj aŭ aliaj vortoj, kies ĉefa funkcio estas montri la sintaksan rolon de la koncerna vorto”. Jen uz-ekzemploj de la gramatika signifo de <em>kazo</em>:</p>
<ul>
<li>“La malnovgreka havis kvin kazojn.”</li>
<li>“En la germana la nominativo estas la sola kazo, kiu neniam estas 	uzata post prepozicio.”</li>
</ul>
<p>La tradukoj de <em>kazo</em> en la Fundamento de Esperanto estas france <em>cas</em>, angle <em>case</em>, germane <em>Kasus</em>, ruse <em>падежъ</em>, kaj pole <em>przypadek</em>. Dum la germana kaj rusa tradukoj klare indikas la gramatikan signifon, la franca kaj angla tradukoj havas multe pli vastajn signifo-kampojn, kiuj kovras interalie signifojn, kiujn Zamenhof esprimis per <em>okazo</em>, <em>afero</em> kaj <em>juĝafero</em>. Verŝajne interalie pro la vastaj signifoj de ĉi tiuj franca kaj angla tradukoj, baldaŭ ekaperis negramatikaj uzoj de <em>kazo</em>.</p>
<p>La Akademiaj Korektoj de la Lingva Komitato de 1922/1923 aldonis la precizigon “(gram.)” al la franca kaj angla tradukoj, kaj per tio klarigis, ke la signifo intencita en la Fundamento estas nur gramatika. Malgraŭ tio, la Plena Vortaro<a name="sdfootnote1anc" href="#sdfootnote1sym"><sup>1</sup></a> de 1930 benis la negramatikan uzadon de <em>kazo</em>, aldonante al la gramatika signifo jenan duan signifon: “Difinita aparta okazo: <em>en tiu kazo mi prenas pluvombrelon;</em> <em>la leĝo ne antaŭvidis tiun kazon.</em>”</p>
<p>La difino ne estas tre helpa por precize kompreni la limojn de la signifokampo intencita por ĉi tiu dua signifo de <em>kazo</em>, kaj la du uz-ekzemploj ankaŭ ne multe pliklarigas la aferon. Ĉar la signifokampoj de la franca <em> cas</em>, angla <em> case</em> kaj germana <em> Fall</em> ne estas plene identaj, diverslandaj Esperantistoj komencis uzi la vorton kun iomete malsamaj komprenoj de la negramatika signifo, dum aliaj plusekvis la Zamenhofan modelon konfirmitan en la Akademiaj Korektoj, laŭ kiu <em> kazo</em> havas nur gramatikan signifon.</p>
<p>La Plena Ilustrita Vortaro de 1970 limigis la negramatikan signifokampon de <em>kazo</em> al kelkaj fakaj signifoj, kaj tiun limigon senŝanĝe transprenis la nov-eldonoj de PIV de 2002 kaj 2005:</p>
<blockquote><p><strong>1</strong> Λ [la neproblema gramatika signifo]</p>
<p><strong>2</strong> <img src="https://s.w.org/images/core/emoji/14.0.0/72x72/2696.png" alt="⚖" class="wp-smiley" style="height: 1em; max-height: 1em;" /> Difinita, aparte studinda okazaĵo: <em>la leĝo ne antaŭvidis tiun kazon</em>; <em>difini jurajn sankciojn en konkretaj individuaj kazoj</em>. ☞ kazuo.</p>
<p><strong>3</strong> <img src="https://s.w.org/images/core/emoji/14.0.0/72x72/2695.png" alt="⚕" class="wp-smiley" style="height: 1em; max-height: 1em;" /> Manifestiĝo de malsano, konsiderata ĉe difinita individuo: <em>ne ekzistas du identaj kazoj</em>; <em>tio estas kuranta kazo de gripo</em>; <em>benigna, maligna kazo</em>.</p>
<p><strong>militkazo</strong> <img src="https://s.w.org/images/core/emoji/14.0.0/72x72/2696.png" alt="⚖" class="wp-smiley" style="height: 1em; max-height: 1em;" /> Ago, kiu per si mem povas pravigi militproklamon (<em>casus belli</em>).</p></blockquote>
<p>Malgraŭ tiu limigo, <em>kazo</em> estis pluuzata en nefakaj kuntekstoj kun negramatika signifo. Interalie, la vorto <em>ĉiukaze</em> iĝis populara anstataŭigo por la tradicia <em>ĉiuokaze</em>.</p>
<p>En 2007, dum traktado de alia lingva demando en la Akademio de Esperanto, evidentiĝis ke diversaj Akademianoj havas malsamajn opiniojn pri la uzindeco de <em>kazo</em> en negramatika signifo. Ĉar la Akademio estis tiam trookupita pri aliaj taskoj, oni prokrastis la traktadon de ĉi tiu problemo. En Januaro 2014 mi kiel direktoro de la Sekcio pri Ĝenerala Vortaro de la Akademio igis tiun sekcion okupiĝi pri tiu nesolvita problemo.</p>
<h2>La Akademia difinopropono</h2>
<p>La Sekcio studis la problemon surbaze de la Fundamento de Esperanto, la Akademiaj Korektoj, la ĝenerala lingvouzo kaj la rekomendoj de vaste uzataj vortaroj, kaj pridiskutis diversajn eblajn manierojn kontribui al la solvado de la problemo per Akademia rekomendo kaj eventuala oficialigo de nova signifo de <em>kazo</em>. Dum tiu sekcia laboro, baldaŭ evidentiĝis ke la plejmulto konsideras almenaŭ kelkajn negramatikajn uzojn de <em>kazo</em> rekomendindaj kaj oficialigindaj, sed opiniis la difinojn en PV kaj PIV netaŭgaj: La difino en PV estis tro malklara, kaj ne bone klarigis la de multaj Akademianoj sentatan diferencon inter <em>okazo</em> kaj <em>kazo</em>, dum la PIV-an limigon de la negramatika <em>kazo</em> al la medicina kaj jura faklingvoj la plej multaj Akademianoj ne subtenis, ĉar ni ja trovis negramatikajn, nemedicinajn kaj nejurajn uzojn de <em>kazo</em>, kiujn la plejmulto opiniis akceptindaj.</p>
<p>Dum kelkaj sekcianoj tute kontraŭis ajnan oficialigon de negramatika signifo de <em>kazo</em>, la plejmulto de la Sekcio penis ellabori difinojn de <em>kazo</em> kaj <em>okazo</em>, kiuj unuflanke agnoskas vaste akceptatajn negramatikajn uzojn de <em>kazo</em> kaj aliflanke bone klarigas la limojn de la signifokampo de <em>kazo</em> kaj prezentas ĝiajn rilatojn al la signifokampo de <em>okazo</em>. Jen la fina versio de la tiel ellaborita difinopropono:</p>
<blockquote><p><strong>okaz/i</strong><br />
Estiĝi, fariĝi en iu loko aŭ momento: <em>la edziĝo okazis antaŭ tri tagoj</em>;<em> se okazos io malbona al li, tuj sciigu min</em><br />
<strong>okaz/o<br />
1.</strong> Io, kio okazas; okazaĵo: <em>stranga okazo trafis min</em>;<em> la okazo konfirmis la suspekton; tiu festo estis por mi tre speciala okazo</em><strong><br />
2. </strong>Favora, helpa cirkonstanco, ebliganta fari ion: <em>tiaspecan okazon mi ne volas preterlasi</em>;<em> li atendas, ke la okazo venu al lia nazo</em>;<em> okazo kreas ŝteliston; li havis la okazon vidi Hispanujon</em><strong><br />
3. a) </strong>Aparte konsiderata situacio:  <em>forlasi iun sufikson ni povas nur en tiaj okazoj, se la neceseco de la sufikso estas iom duba</em>;<em> en plej bona okazo ni povos alveni nur post noktomezo</em>;<em> en okazo de bezono ni scias, kie vin trovi</em>;<em> en la okazo, se vi bezonos vortaron, vi trovos ĝin sur la breto</em>;<em> en okazo de efektiva milito la malamiko povus ataki vin de tiu flanko;  kutime oni devas ĉe la importado de varoj plenigi formularon A21, sed en  ĉi tiu speciala okazo vi devas anstataŭe plenigi formularon A27</em><strong><br />
b)</strong> Pritraktata afero, formale distingata de aliaj pritraktataj aferoj; kazo <strong>2.a)</strong>: <em>oni  faris enketon pri ŝatateco de poeziaĵoj verkitaj en la franca, sed en  la okazo de Esperanto, kies plej elstaraj poeziaĵoj estas malmulte  konataj, tia enketo ne estas farebla</em>;<em> la Universala Vortaro  principe ne estis verkita kun la intenco montri la signifo-kategoriojn  de radikoj, kaj tial en pluraj okazoj oni devas esplori la Zamenhofan  lingvouzon kaj la lingvouzon de bonaj aŭtoroj por konstati la  kategoriecon</em>;<em> tiuj klarigoj povas esti aplikataj al la speciala okazo de akuzativo<strong><br />
</strong></em><strong>4.</strong> (medicine) Manifestiĝo de malsano, konsiderata ĉe difinita individuo: <em>la lasta okazo de endemia variolo en la mondo estis registrita en Oktobro 1977</em><strong><br />
okaz/aĵ/o<br />
</strong>Io, kio okazas; okazo <strong>1</strong>: <em>li estis serĉata ŝtatkrimulo pro la revoluciaj okazaĵoj en Munkeno</em>;<em> tiu okazaĵo preskaŭ fiaskigis la kongreson</em><strong><br />
ĉiu/okaz/e</strong><br />
En ĉiu okazo <strong>3</strong>.¹</p>
<p><strong>kaz/o</strong><strong><br />
1.</strong> (gramatike) En multaj lingvoj, kategorio en la deklinacio de  substantivoj, pronomoj aŭ aliaj vortoj, kies ĉefa funkcio estas montri  la sintaksan rolon de la koncerna vorto: <em>la malnovgreka havis kvin kazojn</em>;<em> en la germana la nominativo estas la sola kazo, kiu neniam estas uzata post prepozicio</em><strong><br />
2.</strong> Rilate al profesio, en kiu oni pritraktas klare distingatajn  unuopajn laboraĵojn, kiuj konsistas el ekzamenado de apartaj situacioj  aŭ okazaĵaroj, unu el tiuj laboraĵoj aŭ de ĝi pritraktata situacio aŭ  okazaĵaro: <em>la finan decidon pri ĉi tiu kazo nun faros la Supera Kortumo</em>;<em> en nia malsanulejo dum la pasinta jaro estis 19 kazoj de ĥolero</em>;<em> la estrino de la urba oficejo de sociala asekuro revizias dekojn da kazoj ĉiutage</em>;<em> ĝi estis unu el la plej facilaj kazoj, antaŭ kiuj la detektivo sin trovis</em><strong><br />
a)</strong> (figure) Pritraktata afero, formale distingata de aliaj pritraktataj aferoj; okazo <strong>3.b)</strong>: <em>en la kazo de Kubo fiaskis la embargo-politiko de Usono</em>;<em> la esperantigo baziĝas sur la prononco en la kazo de &#8220;Ŝekspiro&#8221; kaj  &#8220;Budapeŝto&#8221; kaj sur la skribo en la kazo de &#8220;Freŭdo&#8221; kaj &#8220;Londono&#8221;</em>;<em> kvadrato estas speciala kazo de rombo</em>;<em> ĉi tiu verko estas limkazo inter novelo kaj romano</em><strong><br />
b)</strong> (figure, precipe matematike/logike) Unu el aro de eblaj situacioj, kiujn oni formale distingas por aparta konsiderado:<em> por pruvi ĉi tiun teoremon, ni aparte konsideru la kazon x≥0 kaj la kazon x&lt;0</em>;<em> ni pruvos ĉi tiun teoremon per analizo de kazoj</em>;<em> Pierre de Fermat mem pruvis unu specialan kazon de la fama teoremo nomata laŭ li, nome la kazon n=4</em><strong><br />
c)</strong> (ne rekomendata) Aparte konsiderata situacio; okazo <strong>3.a)</strong>:²<em> oni faru tion nur en kazo de vera bezono</em>;<em> en kazo de nuligo de UK pro milito aŭ tertremo, la alternativo estas Roterdamo</em>;<em> ŝi en multaj kazoj simpatias al liaj opinioj</em><strong><br />
ĉiu/kaz/e</strong><br />
En ĉiu kazo <strong>2</strong>.³<strong><br />
Rimarko A: </strong>Oni ne diru <em>tio estas la kazo</em> en la senco de ‘tio estas vera’ aŭ ‘tiel estas’.<strong><br />
Rimarko B: </strong>La uzo de <em>militkazo</em> en la senco de ‘ago, kiu per si mem povas kaŭzi militproklamon’ estas evitinda. Oni povas anstataŭe uzi <em>militpraviga okazo</em> aŭ <em>militpreteksta okazo</em>, aŭ simple <em>militpravigo</em> aŭ <em>militpreteksto</em>.</p>
<p>¹ <em>Ĉiuokaze</em> kaj <em>ĉiukaze</em> ofte estas uzataj por enkonduki  novan  temon aŭ 	anonci ignoradon de ĵus menciitaj detaloj. Tio estas   pravigebla 	surbaze de iliaj bazaj signifoj ĉi tie difinitaj, ĉar oni   per tiuj 	vortoj markas, ke la nun dirota afero estas vera en ĉiuj   antaŭe 	distingataj kaj konsiderataj okazoj/kazoj. Por ĉi tiu uzo de 	<em>ĉiuokaze</em> kaj <em>ĉiukaze</em> ne gravas, ĉu temas pri la 	signifo ‘okazo <strong>3.a)</strong>’ 	/ ‘kazo <strong>2.c)</strong>’ aŭ 	pri la signifo ‘kazo <strong>2.a)</strong>’ 	/ ‘okazo <strong>3.b)</strong>’, 	pro kio ambaŭ formoj estas same bone uzeblaj.<br />
² Por 	ĉi tiu signifo de <em>kazo</em>, 	kiu estas identa al la signifo <strong>3.a) </strong>de 	<em>okazo</em>, 	estas preferinde uzi <em>okazo</em> laŭ la tradicia lingvouzo, ĉar oni ja identigas la kazon/okazon 	per tio, kio en ĝi okazas.<br />
³ Vidu piednoton 1.</p></blockquote>
<p>La baza signifo de la radiko <em>okaz/</em> do estas la verba signifo ‘okazi’, kaj la signifoj de la substantivo <em>okazo </em>deriviĝas de tio, eĉ se ĉe unu signifo (signifo <strong>3.b</strong><strong>)</strong> de <em>okazo</em>, identigita al signifo <strong>2.a</strong><strong>)</strong> de <em>kazo</em>) ne estas rekta ligo al ‘okazi’ (ekzemple en “tiuj klarigoj povas esti aplikataj al la speciala okazo de akuzativo”). La baza signifo de la negramatika <em>kazo</em> laŭ la propono estas signifo, kiun ni dum la diskuto baptis <em>la </em><em>profesia signifo de kazo</em>, kaj kiu aperas en kohera maniero en diversprofesiaj kuntekstoj. Ĝi estas malfacile difinebla, tiel ke la difino de signifo <strong>2</strong> de <em>kazo</em> ne estas facile komprenebla, sed espereble la uz-ekzemploj bone ilustras tiun signifon kaj montras ĝian koherecon trans diversaj profesioj. La aliaj signifoj de <em>kazo</em> deriveblas de tiu baza negramatika signifo:</p>
<ul>
<li>Signifo 	<strong>2.a)</strong> identas al la supre menciita signifo de <em>okazo</em> sen rekta ligo al ‘okazi’ (ekzemple en “kvadrato estas 	speciala kazo de rombo”).</li>
<li>Signifo 	<strong>2.b)</strong> estas matematika/logika faka signifo de <em>kazo</em>, 	kiu, kvankam pravigebla surbaze de la baza diversprofesia signifo <strong>2</strong> de <em>kazo</em>, 	ne estas identa al tiu signifo.</li>
<li>Signifo 	<strong>2.c</strong><strong>)</strong> estas 	identa al signifo <strong>3.a)</strong> de <em>okazo</em> kaj proksima al la signifoj <strong>2.a</strong><strong>)</strong> de <em>kazo</em> kaj  <strong>3.b</strong><strong>)</strong> de <em>okazo</em>; 	ĉar la ligo al ‘okazi’ estas pli rekta ol ĉe tiuj proksimaj 	signifoj, la propono rekomendas la uzon de la tradicia <em>okazo</em> anstataŭ <em>kazo</em> por ĉi tiu signifo.</li>
</ul>
<p>Rimarkoj A kaj B atentigas pri uzoj de <em>kazo</em>, kiujn ni renkontis dum nia esploro, sed kiujn ni opiniis neakcepteblaj surbaze de nia provo difini la negramatikan signifokampon de <em>kazo</em> en sistema kaj koncepte unueca maniero.</p>
<p>La difinopropono estis akceptita de la Sekcio pri Ĝenerala Vortaro per 11 kontraŭ 6 voĉoj kaj estis transdonita al la pleno de la Akademio. Preparante la voĉdonadon pri ĝi estiĝis diskuto pri tio, ĉu la propono bezonas simplan aŭ du-trionan plimulton en la pleno por oficialiĝi. Laŭ la statuto de la Akademio, Akademia decido bezonas du-trionan plimulton “se temas pri enkonduko de lingva novaĵo aŭ pri ŝanĝoj de pli fruaj decidoj de la Akademio aŭ de la Lingva Komitato”. Evidentiĝis ke tute ne ekzistas klara difino de kio estas “lingva novaĵo”. Krome en ĉi tiu kazo<a name="sdfootnote5anc" href="#sdfootnote5sym"><sup>2</sup></a> ne klaris ĉu la  propono oficialigi la ĉi-supran difinoproponon konsistigas ŝanĝon de la pli frua decido de la Lingva Komitato (en la Akademiaj Korektoj de 1922/1023) aldoni la precizigon “(gram.)” al la franca kaj angla tradukoj de <em>kaz’</em> en la Fundamento. La estraro de la Akademio decidis, ke ja temas pri ŝanĝo de tiu pli frua decido, kaj ke sekve la propono bezonos du-trionan plimulton por oficialiĝi.</p>
<p>La statuto postulas en tia okazo<a name="sdfootnote6anc" href="#sdfootnote6sym"><sup>3</sup></a> ne nur du-trionan plimulton de la voĉdonantaj Akademianoj, sed fakte du-trionan plimulton de ĉiaj Akademianoj. Ĉar kelkaj Akademianoj ne aktive kunlaboras en la Akademio, estas laŭsperte neeble igi ĉiujn Akademianojn partopreni la voĉdonadon. Surbaze de antaŭaj spertoj, ni povis supozi ke la voĉdonadon partoprenos proksimume 36 el la 43 Akademianoj, tiel ke necesus pli ol 80-elcenta subteno por la propono inter la voĉdonantoj. Ĉar la propono havis eĉ iom malpli ol du-trionan subtenon en la Sekcio, la decido en la pleno komencis aspekti malverŝajna. Por eviti la penon de nesukcesa formala voĉdonado, ni decidis antaŭ la formala voĉdonado fari neformalan opinisondon inter la aktivaj Akademianoj, por ekscii, kiom granda estas la subteno por la propono. Entute 24 Akademianoj esprimis sian opinion, el kiuj 16 preferis la difinoproponon al la propono malrekomendi ĉiujn negramatikajn uzojn de <em>kazo</em>, dum 8 preferis la malrekomendon de ĉiuj negramatikaj uzoj de <em>kazo</em>. Tamen 2 el la 16 preferantoj de la difinopropono esprimis dubojn pri detaloj en la difinopropono, pro kiuj ili verŝajne sindetenus en formala voĉdonado (notu ke en la formala voĉdonado sindeteno efikas same kiel kontraŭa voĉo). Post tiu opinisondo estis klare, ke la propono malgraŭ subteno de klara plejmulto ne havas ŝancojn esti oficialigita, tiel ke ni decidis ne okazigi formalan voĉdonadon pri ĝi.</p>
<p>Dum la diskutoj en la Akademio, la plej verva kontraŭanto de la propono oficialigi negramatikajn signifojn de <em>kazo</em> estis Akademiano Sergio Pokrovskij. Dum la diskuto ankoraŭ okazis, Pokrovskij interrete publikigis la artikolon  <em>Okazo kaj kazo<a name="sdfootnote7anc" href="#sdfootnote7sym"><sup>4</sup></a></em>, kiu poste aperis ankaŭ en <em>La Ondo de Esperanto<a name="sdfootnote8anc" href="#sdfootnote8sym"><sup>5</sup></a></em>. Diskutante la motivojn, kiujn mi kaj aliaj Akademianoj havis por la difinopropono, mi komparos tiujn motivojn kun la opinioj esprimitaj de Pokrovskij en sia artikolo kaj en la Akademia diskuto.</p>
<h2>Motivoj por la propono</h2>
<p>Post detala studado de la diversaj praktikataj uzoj de la vortoj <em>kazo</em> kaj <em>okazo</em>, la plej multaj Akademianoj konkludis, ke la baza negramatika signifo de <em>kazo</em> estas klare distingebla de la baza signifo de <em>okazo</em>, kvankam la signifokampoj de la du vortoj en la reala lingvouzo ja parte kovras unu la alian.</p>
<p>Unue notu, ke se oni limigas la signifon de <em>kazo</em> al la gramatika kompreno, malfacilas esprimi la signifon <strong>2</strong> de <em>kazo</em>, do la profesian signifon de <em>kazo</em>. Por ĉi tiu signifo Pokrovskij fakte ne proponas uzi <em>okazo</em>, sed <em>afero</em>. Tamen <em>afero</em> havas tre larĝan signifon, kaj povas esti ĝene ne povi distingi inter ĉi tiu pli preciza signifo kaj la tre ĝenerala signifo de <em>afero</em>. Imagu ekzemple, ke dum la tagmanĝa paŭzo prokuroro diras al kolego:</p>
<ul>“Mi 	havas tro multajn aferojn.”</ul>
<p>La kolego povus tion kompreni en la senco, ke la prokuroro devas pritrakti tro multe da kazoj, aŭ en la senco, ke la prokuroro ĝenerale (kaj private kaj labore) havas tro multajn aferojn por fari.</p>
<p>Ĉar <em>afero</em> estas la sola alternativo al tiu senco de <em>kazo</em>, sed estas en multaj kuntekstoj ne sufiĉe preciza pro sia larĝa signifokampo, la Sekcio pri Ĝenerala Vortaro  konkludis, ke la Akademio ne malrekomendu la jam ekzistantan uzon de <em>kazo</em> en ĉi tiu signifo.<a name="sdfootnote9anc" href="#sdfootnote9sym"><sup>6</sup></a></p>
<p>Akceptinte ĉi tiun signifon de <em>kazo</em>, oni povas rimarki ke multaj el la aliaj negramatikaj uzoj de <em>kazo</em> estas klarigeblaj kiel figuraj uzoj de ĉi tiu signifo. Tial la Sekcio decidis prezenti ĉi tiun profesian signifon de <em>kazo</em> kiel ĉefan negramatikan signifon de <em>kazo</em>, kaj prezenti la aliajn negramatikajn signifojn kiel figurajn kromsignifojn bazitajn sur la profesia signifo.</p>
<p><em>okaz/</em> estas verba radiko, kaj sekve la signifo de <em>okazo</em> deriviĝas de la signifo de <em>okazi</em>. La baza signifo tiel derivita estas ‘io, kio okazas; okazaĵo’, kiel ekzemple en “stranga okazo trafis min”. Krome <em>okazo</em> tradicie havas la pli specifan signifon ‘favora, helpa cirkonstanco, ebliganta fari ion’, kiel ekzemple en “li havis la okazon vidi Hispanujon”; ĉi tiun pli specifan signifon neniu kontestas. La aliaj uzoj de <em>okazo</em> kovras signifojn, por kiuj almenaŭ kelkaj aŭtoroj uzas (ankaŭ) <em>kazo.</em></p>
<p>Unu kroma pli specifa signifo de <em>okazo</em> (signifo <strong>4</strong> en la difinopropono) estas la medicina signifo ‘manifestiĝo de malsano, konsiderata ĉe difinita individuo’, ekzemple en “la lasta okazo de endemia variolo en la mondo estis registrita en Oktobro 1977”. Oni trovas ankaŭ uzojn de <em>kazo</em> en ĉi tiu signifo, ekzemple en la originale Esperanta romano <em>Ĉu li</em> de Valienne (1908): “ni troviĝas antaŭ kazo de ĥolero”. En la sekcia propono ni decidis ne registri ĉi tiun signifon por <em>kazo</em>, sed la profesia signifo de <em>kazo</em> ja aplikeblas al medicino, kaj tiam estas parenca al ĉi tiu medicina signifo de <em>okazo</em>. La diferenco estas, ke medicina okazo povas ekzisti sendepende de kuracistoj laborantaj pri ĝi, dum oni en medicina kunteksto uzu <em>kazo</em> nur kiam temas pri medicina okazo pri kiu okupiĝas kuracisto(j) kaj kiam oni konceptas ĝin kiel parton de la kuracista laboro, ne kiel naturan fenomenon.</p>
<p>La signifokampo de la restantaj uzoj de <em>okazo</em> konsistigis la ĉefan malkonsenton inter la defendantoj kaj la kontraŭantoj de la difinopropono: La difinopropono dividas tiun signifokampon en du subsignifojn, signifo <strong>3.a)</strong> kaj signifo <strong>3.b)</strong><em>,</em> kaj mencias ambaŭ signifojn kaj ĉe <em>okazo</em> kaj ĉe <em>kazo.</em> Sed por la unua signifo la difinopropono donas preferon al la vorto <em>okazo</em>, dum por la dua signifo ĝi rekomendas ambaŭ esprimojn sen doni preferon al unu el ili.</p>
<p>La kialo, pro kiu la difinopropono aparte traktas ĉi tiujn du tre proksimajn subsignifojn, estas, ke ĉe la unua klare konserveblas la ligo al la baza verba signifo de <em>okaz/</em>, dum ĉe la dua subsignifo tiu ligo ne estas same klare perceptebla. Ekzemple, en la esprimo “en okazo de bezono”, oni povas senprobleme pravigi la uzon de la radiko <em>okaz/</em> per tio, ke ankaŭ eblas diri, ke <strong>okazas</strong>, ke oni bezonas ion. Sed ne eblas simile rekte pravigi la uzon de <em>okaz/</em> en la esprimo “en la okazo de Esperanto”, ĉar ne eblas diri ke Esperanto <strong>okazas</strong>. La signifo <strong>3.b)</strong> de <em>okazo </em>do estas pli malproksima de la baza signifo de <em>okaz/</em>.</p>
<p>Ambaŭ subsignifoj estas sufiĉe parencaj al la signifo <strong>2</strong> (la profesia signifo) de <em>kazo</em> por teorie pravigi la figuran uzon de <em>kazo</em> en tiuj subsignifoj. Sed la uzo de figura senco de vorto, per kiu oni ne intencas elvoki metaforon, estu rekomendata nur, se la koncerna signifo ne estas rekte esprimebla en ne-figura maniero per alia esprimo (krom se la figura esprimo estas signife pli konciza ol la ne-figura esprimo). Ĉar la signifo <strong>3.a)</strong> de <em>okazo</em> estas ne-figura kaj rekte pravigebla surbaze de la baza verba signifo de <em>okaz/</em>, ni decidis ne rekomendi la figuran uzon de <em>kazo</em> en tiu signifo. La uzo de <em>kazo</em> en la signifo <strong>3.b)</strong> de <em>okazo</em> tamen estas pravigebla, ĉar – kiel klarigite ĉi-supre – la signifo <strong>3.b)</strong> de <em>okazo </em>ne estas tiel rekte pravigebla surbaze de la baza verba signifo de <em>okaz/</em> (kaj pro tio kelkaj Akademianoj esprimis sian preferon por la uzo de <em>kazo</em> por tiu senco).</p>
<p>Kroma kialo por ne rekomendi la uzon de <em>kazo</em> en la signifo <strong>3.a)</strong> de <em>okazo</em> estis, ke eblas konsideri tian uzon de <em>kazo</em> pretenda: Se oni diras “en kazo de bezono ni scias, kie vin trovi”, oni parolas kvazaŭ oni en sia menso unue burokratece distingas du kazojn, la kazon, ke ni bezonos vin kaj la kazon ke ni ne bezonos vin, kaj poste diras ion pri la unua kazo. Do oni kvazaŭ pretendas, ke en onia kancelaria menso ĉio estas jam klasita kaj analizita, kaj ĉiu penso estas analizo laŭ kazoj. Ĉar ĉi tie simple temas pri distingo de tio, ĉu okazas aŭ ne okazas, ke ni bezonas vin, la uzo de <em>okazo</em> estas tute taŭga, kaj la anstataŭa uzo de <em>kazo</em> estas pravigebla nur, se oni vere volas uzi burokratece pretendan esprimon.</p>
<p>Notu ke la signifo <strong>3.b)</strong> de <em>okazo</em> estas Zamenhofa:</p>
<ul>
<li>“la personoj, kiuj nepre deziras diferencigi la francajn 	«instruire» kaj «enseigner», povas tre bone en la unua okazo uzi 	«instrui» kaj en la dua «lernigi»” (LR 12/120A)</li>
<li>“Prave vi diras, ke la frazoj «ŝi kutimas havi ĉe sia zono ĉu 	rozon, ĉu diamanton» kaj «diru tion ĉu al la kapitano, ĉu al la 	leŭtenanto» estas ne tre bonaj; en la unua okazo mi preferus 	«jen», en la dua «aŭ».” (LR 21/122)</li>
</ul>
<p>Pro tiu Zamenhofeco de signifo <strong>3.b)</strong> kaj pro ĝia proksimegeco al la tre kutima kaj klare laŭnorma signifo <strong>3.a)</strong>, ni decidis rekomendi ne nur la uzon de <em>kazo</em>, sed ankaŭ la uzon de <em>okazo</em>, por tiu subsignifo.</p>
<p>Certe por iuj malfacilas ĉiam distingi, ĉu temas pri signifo <strong>3.a)</strong> aŭ <strong>3.b)</strong>. Sed notu, ke nia difinopropono tute ne postulas, ke oni kapablu fari tiun distingon por uzi la vortojn en la rekomendata maniero: Se oni ne kapablas facile distingi tiujn du signifojn, oni povas simple ĉiam uzi <em>okazo</em> por ambaŭ signifoj. La difinopropono aldone permesas la uzon de <em>kazo</em> por signifo <strong>3.b)</strong> de <em>okazo</em>, sed oni ja povas ignori tiun permeson en sia propra lingvouzo. Aldone, bonvolu noti ke ni intence uzis la relative malfortan esprimon “ne rekomendata” ĉe signifo <strong>2.c)</strong> de <em>kazo</em> (do por la uzo de <em>kazo</em> en la signifo <strong>3.a)</strong> de <em>okazo</em>). Do eĉ se oni uzas <em>kazo</em> por ambaŭ subsignifoj, oni ne grave pekas kontraŭ la difinopropono.</p>
<h2>Koncepta unueco</h2>
<p>En sia artikolo <em>Okazo kaj kazo</em>,<em> </em>Pokrovskij montras, ke la franca <em>cas</em> kaj la angla <em>case</em> havas malsamajn signifokampojn, kiuj nur parte koincidas. Li argumentas, ke kaj la franca kaj la angla vorto influis Esperanton per tio, ke unue iuj Esperantistoj scipovantaj la francan aŭ anglan transprenis iujn negramatikajn signifojn de tiuj vortoj al la Esperanta <em>kazo</em>, kaj poste vortaroj komencis listigi tiujn signifojn. Li montras ke en PV kaj PIV la difinoj de la negramatika <em>kazo </em>ne bone koheras kun la uz-ekzemploj, kaj argumentas, ke la kaŭzo de tio estas konfuzo inter la angla kaj franca komprenoj de la vorto. Finfine li argumentas, ke pro tiu evoluo, la nuntempe uzataj negramatikaj signifoj de <em>kazo</em> ne havas konceptan unuecon, sed kovras hazardajn erojn de la (laŭ li ankaŭ koncepte ne-unuecaj) signifokampoj de la franca <em>cas </em>kaj ĉefe de la angla <em>case</em>.</p>
<p>Mi opinias, ke pri la ekapero de ĉi tiu lingva evoluo li pravas: La vastigon de <em>kazo</em> al negramatikaj signifoj origine plej verŝajne kaŭzis nebona kompreno pri tio, ke Zamenhof celis doni al la vorto nur-gramatikan signifon. Sed miaimprese iam poste (verŝajne nur post la Dua Mondmilito) la negramatika uzo de <em>kazo</em> fare de lingve spertaj Esperantistoj komencis konverĝi al iu pli kaj pli kohera signifokampo. Tiu signifokampo plejparte koincidas kun la signifokampo de la angla <em>case</em>, se oni forigas ĝiajn signifojn de ia ujo kaj de ‘uskleco’. La ĉefa escepto estas la signifo malrekomendata en <strong>Rimarko A</strong> de la difinopropono (<em>tio estas la kazo</em> en la senco de ‘tio estas vera’ aŭ ‘tiel estas’), kiu estas tre kutima en la angla, sed evitata de la plej multaj lingve spertaj Esperantistoj.</p>
<p>Kompreneble, la konverĝo al tiu koncepte unueca signifokampo neniam estis perfekta, kaj restis spuroj de nacilingve influitaj uzoj, kiuj ne bone koheras kun tiu nature evoluinta unueca signifokampo de la ne-gramatika <em>kazo</em>. Tio ankaŭ klarigas la bezonon de malrekomendo de certaj signifoj en <strong>Rimarko A</strong> kaj <strong>Rimarko B</strong>.</p>
<p>Certe malhelpis ankaŭ la fakto, ke neniu difinvortaro ĝis nun bone klarigas tiun koncepte unuecan signifokampon. Oni ne tro mallaŭdu la verkintojn de niaj difinvortaroj pro tio: Verki bonajn difinojn de vortoj kun abstraktaj signifoj estas multe pli malfacile ol verki bonajn difinojn de vortoj, kiuj nomas konkretaĵojn (ekzemple certajn naturajn aŭ artefaritajn objektojn, vivaĵo-specojn, korpopartojn, materialojn ktp), kaj eĉ tiu ĉi lasta tasko estas foje tre malfacila. En ĉi tiu kazo<a name="sdfootnote10anc" href="#sdfootnote10sym"><sup>7</sup></a> aldoniĝis la malfacilaĵo, ke la unueca signifokampo nur evoluis iom post iom en la efektiva lingvouzo, kaj ke daŭre ekzistis fojaj uzoj nekoheraj kun ĝi eĉ inter lingve spertaj Esperantistoj.</p>
<p>La gramatika signifo de <em>kazo</em> estas signifo klare aparta de la ne-gramatika signifo-kampo de <em>kazo</em>, do oni certe ne povas diri ke la tuta signifaro de <em>kazo</em> formas koncepte unuecan signifokampon. Sed la konkludo de la laboro de la Sekcio pri Ĝenerala Vortaro ja estas, ke la ne-gramatikaj uzoj de <em>kazo</em> konverĝas al koncepte unueca signifokampo. Se kabinetaj ideoj facile akceptiĝus en la reala lingvouzo, mi preferus, ke ekzistu aparta vorto por la ne-gramatika signifokampo de <em>kazo</em>, kiu ne forme koincidas kun la origine nur-gramatika vorto <em>kazo</em>. La vorto <em>afero</em> ne taŭgas por tio, ĉar ĝi havas multe pli vastan signifokampon. Sed la Akademio kompreneble ne povas inventi novajn vortojn kaj tuj rekomendi ilin. La normigo de koncepte unueca ne-gramatika signifokampo por <em>kazo</em> do ŝajnas al mi la plej bona vojo por samtempe konservi kaj koherigi la nature evoluintan esprimkapablon de Esperanto en ĉi tiu kampo.</p>
<p>Laŭ mi, la difinopropono de la Sekcio pri Ĝenerala Vortaro de la Akademio sukcesis relative bone klarigi ĉi tiun nature evoluintan koncepte unuecan signifokampon de <em>kazo</em>, kaj elsarki la uzojn de <em>kazo</em>, kiuj ne bone koheras kun ĝi. Por tio ni unuflanke sisteme studis la lingvouzon fare de bonaj aŭtoroj (ĉefe el la Tekstaro de Esperanto), kaj aliflanke provis koherigi la komprenon de kiel eble plej multaj anoj de la Sekcio, kiuj dume ankaŭ komunikis pri kelkaj el niaj duboj kun ne-Akademianoj (mi ekzemple kontaktis du Esperantlingvajn juristojn por priparoli kun ili kelkajn dubojn, kiujn mi dum la diskuto havis pri la jura uzo de <em>kazo</em>).</p>
<p>Por doni ioman impreson de la amplekso de ĉi tiu tasko: Ni interŝanĝis pli ol cent mesaĝojn antaŭ ol ni alvenis al proksimuma ideo pri tio, kio estas la kohera kerno en la ne-gramatika signifo-kampo de <em>kazo</em>, pliajn tricent mesaĝojn por alveni al klara difinaro kaj uz-ekzemplaro de tiu koncepte unueca signifo-kampo kaj konsideri multajn kontraŭ-argumentojn prezentitajn de Pokrovskij, kaj pliajn ducent mesaĝojn por poluri tiun difinaron kaj uz-ekzemplaron konsiderante pliajn kontraŭ-argumentojn de Pokrovskij.</p>
<p>Kompreneble la difinoj ne estas perfektaj, kaj verŝajne estas bone kompreneblaj nur lige kun la uz-ekzemploj. Pro tio ni aldonis ankaŭ multajn uz-ekzemplojn por bone ilustri niajn intencojn. Mi esperas, ke la klarigoj en ĉi tiu artikolo helpas pliklarigi la difinoproponon kaj la signifokampon de ĝi celatan.</p>
<h2>Konkludo</h2>
<p>Origine <em>kazo</em> havis nur gramatikan signifon. Poste ĝi surbaze de la signifoj de la franca <em>cas</em> kaj de la angla <em>case </em>ekaperis en negramatikaj signifoj, kiujn oni antaŭe esprimis per <em>okazo</em> aŭ <em>afero</em>. Ĉar la franca <em>cas</em> kaj la angla <em>case</em> ne estas tute samsignifaj, ne tuj regis klareco pri la signifokampo de la negramatika <em>kazo</em>, kaj ĝi estis uzata en koncepte iom ne-unueca maniero. Tamen la negramatika uzo de <em>kazo</em> fare de lingve spertaj Esperantistoj komencis iom post iom konverĝi al koncepte unueca signifokampo. Ĉar la limoj de tiu signifokampo nur iom post iom kristaliĝis, kaj ĉar ĝenerale malfacilas verki bonan difinon de vorto kun abstrakta signifo, ĝis nun ne aperis bona difino de la negramatika signifokampo de <em>kazo</em> en niaj difinvortaroj.</p>
<p>Surbaze de detala studado de la uzo de la radikoj <em>okaz/</em> kaj <em>kaz/</em> fare de lingve spertaj Esperantistoj, la Sekcio pri Ĝenerala Vortaro de la Akademio de Esperanto verkis difinaron de <em>okazi</em>, <em>okazo</em> kaj <em>kazo</em> akompanatan de multaj uz-ekzemploj ilustrantaj la diversajn difinojn. Per tiu difinaro la Sekcio celis rekomendi certajn negramatikajn uzojn de <em>kazo</em>, klarigante la limojn de la nature evoluinta koncepte unueca signifokampo de la negramatika <em>kazo</em>.</p>
<p>Estas bedaŭrinde, ke la difinopropono ne povis iĝi oficiala decido de la Akademio de Esperanto  pro la postulo de du-triona plimulto. Sed espereble sufiĉe multe da lingve konsciaj Esperantistoj kaj Esperanto-vortaristoj tamen konvinkiĝas de la argumentoj prezentitaj en ĉi tiu artikolo, por ke la lingvouzo plukonverĝu al koncepte unueca signifokampo, kaj por ke estontaj vortaroj taŭge prezentu tiun signifokampon.</p>
<p><span style="font-family: Liberation Sans,sans-serif;"><span style="font-size: medium;">Dankesprimo</span></span></p>
<p>Mi dankas al Akademiano Alexander Shlafer, kiu dum la sekcia laboro signife kontribuis al la el­laboro de difinaro prezentanta la negramatikan signifokampon de <em>kazo</em> en koncepte unueca maniero, kaj kiu aldone helpis al mi enhave kaj forme poluri ĉi tiun artikolon.</p>
<p><!-- h2.western { font-family: "Liberation Sans",sans-serif; font-size: 16pt; }h2.cjk { font-family: "Droid Sans Fallback"; font-size: 16pt; }h2.ctl { font-family: "FreeSans"; font-size: 16pt; }p { margin-bottom: 0.25cm; line-height: 120%; }a:link {  } --></p>
<h2>Piednotoj</h2>
<div id="sdfootnote1">
<p><a name="firstHeading"></a><a name="sdfootnote1sym" href="#sdfootnote1anc">1</a>Notu 	ke la Plena Vortaro ne estas verko de la Akademio de Esperanto, 	kvankam ĝi ja estis ĉefredaktita de Émile 	Grosjean-Maupin [emíl groĵán-mopén], 	tiama Direktoro de la Sekcio de Komuna 	Vortaro de la Lingva Komitato, kies celojn kaj laborojn poste 	transprenis la nuna Akademio de Esperanto.</p>
</div>
<div id="sdfootnote5">
<p><a name="sdfootnote5sym" href="#sdfootnote5anc">2</a>Ĉi 	tie temas kaj pri signifo <strong>2</strong> kaj pri signifo <strong>2.a)</strong> de <em>kazo</em>, 	kio bone ilustras la proksimecon kaj koherecon de ĉi tiuj du 	signifoj.</p>
</div>
<div id="sdfootnote6">
<p><a name="sdfootnote6sym" href="#sdfootnote6anc">3</a>Jen 	ekzemplo de signifo <strong>3.</strong><strong>a</strong><strong>)</strong> de <em>okazo</em>.</p>
</div>
<div id="sdfootnote7">
<p><a name="sdfootnote7sym" href="#sdfootnote7anc">4</a>La artikolo aperis unue sur la persona retejo de Pokrovskij (<a href="http://www.pok.heliohost.org/eo/artikoloj/okazo/okazo_kaj_kazo.html">http://www.pok.heliohost.org/eo/artikoloj/okazo/okazo_kaj_kazo.html</a>) kaj poste sur Lingva Kritiko (<a href="http://lingvakritiko.com/2014/10/23/okazo-kaj-kazo/">http://lingvakritiko.com/2014/10/23/okazo-kaj-kazo</a>)</p>
</div>
<div id="sdfootnote8">
<p><a name="sdfootnote8sym" href="#sdfootnote8anc">5</a>La 	artikolo aperis en la numeroj 4-7 de la jarkolekto 2014 de La Ondo 	de Esperanto.</p>
</div>
<div id="sdfootnote9">
<p><a name="sdfootnote9sym" href="#sdfootnote9anc">6</a>Tio 	tamen ne signifas, ke la Sekcio volis malrekomendi la uzon de <em>afero</em> en tiu senco. En multaj situacioj, la uzo de <em>afero</em> en tiu senco povas esti akceptata. 	 En jura kunteksto oni foje uzas la vorton <em>juĝafero</em> kiel pli precizan alternativon al <em>afero</em>; 	tiu pli preciza formo ĉiam taŭgas kiel alternativo al profesia 	signifo de <em>kazo</em> en jura kunteksto.</p>
</div>
<div id="sdfootnote10">
<p><a name="sdfootnote10sym" href="#sdfootnote10anc">7</a>Same 	kiel supre ĉe piednoto 2, denove 	temas kaj pri signifo <strong>2</strong> kaj pri signifo <strong>2.a)</strong> de <em>kazo</em>, 	kio bone ilustras la proksimecon kaj koherecon de ĉi tiuj du 	signifoj. Se oni sekvas la lingvouzon de Pokrovskij, oni devus 	elekti inter <em>afero</em> kaj <em>okazo</em> por anstataŭigi ĉi tiun uzon de <em>kazo</em>, 	kaj en ambaŭ okazoj oni iom limigus la signifon. Ĉiuokaze, por mi 	sonus strange ĉi tie uzi <em>afero</em>, 	ĉar estus malfacile kompreni, ke ĝi estas intencita en la senco de 	‘kazo’ kaj ne en iu alia senco.</p>
</div>
]]></content:encoded>
					
					<wfw:commentRss>https://lingvakritiko.com/2016/01/14/la-kazo-de-kazo/feed/</wfw:commentRss>
			<slash:comments>5</slash:comments>
		
		
			</item>
		<item>
		<title>Seksa egaligo en la lingvo – laŭfundamente</title>
		<link>https://lingvakritiko.com/2015/01/31/seksa-egaligo-en-la-lingvo-laufundamente/</link>
					<comments>https://lingvakritiko.com/2015/01/31/seksa-egaligo-en-la-lingvo-laufundamente/#comments</comments>
		
		<dc:creator><![CDATA[Cyril Brosch]]></dc:creator>
		<pubDate>Sat, 31 Jan 2015 20:40:49 +0000</pubDate>
				<category><![CDATA[Fundamento]]></category>
		<category><![CDATA[Reformo]]></category>
		<category><![CDATA[Vortprovizo]]></category>
		<category><![CDATA[iĉ]]></category>
		<category><![CDATA[ri]]></category>
		<category><![CDATA[seksismo]]></category>
		<category><![CDATA[ŝli]]></category>
		<guid isPermaLink="false">http://lingvakritiko.com/?p=587</guid>

					<description><![CDATA[Mi verkis ĉi tiun artikoleton instigite de la daŭraj debatoj1 pri la lingva (ne)esprimo de sekso kaj seksa identeco2 en Esperanto, kaj precipe de la artikolo aperinta antaŭ nelonge en Lingva Kritiko fare de Marcos Cramer (vd. Cramer 2014). Fakte mi volis unue nur reagi al kelkaj tre problemaj tezoj de ĉi-lasta kontribuo, sed la [&#8230;]]]></description>
										<content:encoded><![CDATA[<p lang="eo">
<p lang="eo">Mi verkis ĉi tiun artikoleton instigite de la daŭraj debatoj<a href="#1"><sup>1</sup></a> pri la lingva (ne)esprimo de sekso kaj seksa identeco<a href="#2"><sup>2</sup></a> en Esperanto, kaj precipe de la artikolo aperinta antaŭ nelonge en <em>Lingva Kritiko</em> fare de Marcos Cramer (vd. Cramer 2014). Fakte mi volis unue nur reagi al kelkaj tre problemaj tezoj de ĉi-lasta kontribuo, sed la komento iĝis iom tro longa.</p>
<p lang="eo">Ĉi-artikole mi volas diskuti ne, kio estus la optimuma esprimo (aŭ unu el kelkaj eblaj) por sekso en planlingvo, sed kion oni laŭ la Fundamento<a href="#3"><sup>3</sup></a> rajtas konkrete ŝanĝi en Esperanto por solvi kelkajn el la perceptataj problemoj – kaj kion oni ne rajtas. La celo de mia kontribuo do ne estas instigi iun al ŝanĝo de la lingvouzo, sed montri, kiel oni, decidinte ke ŝanĝo necesas, povus procedi, samtempe ne rompante tiun parton de la lingva normaro, kiun protektas la Fundamento kontraŭ ŝanĝoj.</p>
<p><span id="more-587"></span></p>
<p lang="eo">La lingvistikajn aspektojn de la esprimo de sekso en Esperanto plene priskibas kaj diskutas Fischer (2002, 2003) kaj Fiedler (2014), por sekvi la nunan diskuton tamen sufiĉas jam kono de la enkondukaj partoj en Cramer (2014).</p>
<p lang="eo">Mi ĉi tie ne diskutu la kaŭzojn, kial sistemo stabila dum preskaŭ jarcento ekde la 1970-aj jaroj estas ĉiam pli kritikata.<a href="#4"><sup>4</sup></a> La celo de la kritikantoj de la ĝisnuna sistemo estas la forigo de malsama trakto de la (biologiaj) seksoj en la lingvo. Kaj ĉi-rilate tute ne gravas, ĉu tio estas „objektiva“ problemo, ĉu ne.</p>
<p lang="eo">Estas klare, ke la esprimado estas nesimetria – nome virinojn oni povas klare marki, virojn ne, kio estigas dubojn – kaj tial el lingvoplanada vidpunkto ĝi estas jam apriore neoptimuma (kion montras la menciitaj duboj de komencintoj). Nerespondita demando estas, ĉu tiu lingva malglataĵo estas sufiĉe ĝena ankaŭ el la vidpunkto de ŝanĝita socio batalanta kontraŭ seksismo, por estigi verajn ŝanĝojn en la lingvo – ekster rondoj ĝis nun malgrandaj. La nuna ĉeftendenco forte favoras aŭ eĉ postulas sekssimetrian esprimadon, sed ne estas antaŭvideble, ĉu ne iam ankaŭ la plimulton atingas la lingvistika fakto, ke sekssimetria aŭ seksneŭtrala lingvo neniel subtenas la egaligon de homoj,<a href="#5"><sup>5</sup></a> ĉar lingvo kaj pensado ne tiel rekte interrilatas, kaj tial indus uzi siajn fortojn en pli gravaj kampoj kiel la skandala malsameco en la salajroj de viroj kaj virinoj aŭ la persekutoj de kviruloj en multaj landoj.</p>
<p lang="eo">Ĉiel ajn, principe ekzistas du eblaj solvoj por forigi la nesimetrion inter virinoj kaj viroj: 1. ĉiea elmontrado kaj de viroj kaj de virinoj (per <em>li aŭ ŝi</em>, ofta <em>ge-</em>) – 2. forigo de priseksaj informoj (per <em>ri</em>, neŭtrala uzo de substantivoj, ellaso de &#8211;<em>in</em>). Malgraŭ ke nun en kaj ekster Esperantujo estas favorata la unua solvo, la dua aliro estas nepre preferinda, pro la ĉiam pliiĝanta komplikeco de biologiaj kaj sociaj seksoj – ekzistas homoj, kiuj ne volas lasi sin enigi en unu el la du skatoloj – kaj pro la pruvita problemo de antaŭjuĝoj aktivataj de la nura apero de priseksaj informoj.<a href="#6"><sup>6</sup></a></p>
<p lang="eo">Oni povas identigi kvin problemojn de la tradicia sistemo:</p>
<ul>
<li>
<p lang="eo">nesimetrio ĉe la pronomoj de la 3a singulara persono (specife manko de neŭtrala pronomo, uzo de la „vira“ <em>li </em>en neŭtrala senco)</p>
</li>
<li>
<p lang="eo">nesimetrio ĉe la sekse neŭtralaj substantivoj (ĉu la baza formo celas viron aŭ ĉian ajn homon)</p>
</li>
<li>
<p lang="eo">seksisma aliro ĉe virseksaj substantivoj (ĉu <em>patrino</em> estas ina patro; la viro kiel bazo)<a href="#7"><sup>7</sup></a></p>
</li>
<li>
<p lang="eo">manko de neŭtrala singularo ĉe la virseksaj substantivoj (necesas peza <em>patro aŭ patrino</em> ktp.)</p>
</li>
<li>
<p lang="eo">manko de neŭtrala pluralo ĉe la virseksaj substantivoj, ĉar <em>ge</em>-, kiun oni uzas manke de alternativo (<em>Ĉu vi havas gefratojn?</em>) ne estas neŭtrala</p>
</li>
</ul>
<p lang="eo">Oni proponis diversajn solvojn por tiuj problemoj, sed bedaŭrinde parto de ili estas rekte aŭ kaŝe kontraŭfundamenta. Kaj tiu kriterio estas la decidiga, ĉar ja la Fundamento difinas, kio estas ĝusta Esperanto (kp. la Bulonjan Deklaracion).<a href="#8"><sup>8</sup></a> Ni ekzamenu ilin:</p>
<p lang="eo">La enkonduko de nova, neŭtrala pronomo de la 3a singulara persono (<em>ri</em>, <em>ŝli</em>) aŭ inverse de nure virseksa <em>hi</em> (neŭtraligante <em>li</em>) estas neebla, ĉar §5 FG parolas (en la franca, angla kaj germana tradukoj) pri „La personaj pronomoj“ – do la listo estu kompleta, neŝanĝebla. Oni ne povas facilanime forviŝi tiun malpermeson. Ne estas kontraŭargumento la posta apero de <em>ci</em> kiel sola escepto en la Ekzercaro, Zamenhof intence kaŝis ĝin tie, por ke oni laŭeble ne uzu ĝin, kp. Pabst (2011).</p>
<p lang="eo">Same ne helpas la artifiko motivigi la proponitan <em>ŝili</em> kiel kunmetaĵon el oficialaj elementoj. Kvankam ekzistas nur unu eksplica regulo pri vortfarado (§11 FG difinanta tatpuruŝojn, t.e. determinajn kunmetaĵojn), tamen en la Fundamento en formo de pretaj vortoj modele aperas ĉiuj vortfaradaj tipoj de Esperanto<a href="#9"><sup>9</sup></a>, kaj <em>ŝili</em> en senco „ŝi aŭ li“ ne konformas al ajna el ili (kaj estus malbone pravigebla ankaŭ el tipologia vidpunkto). Krome <em>ŝili</em> estas problemo, ĉar ĝi eksponas ambaŭ seksojn anstataŭ kaŝi ilin.</p>
<p lang="eo">Tute laŭfundamenta, kiel oni vidas en la koncerna Lingva Respondo de Zamenhof,<a href="#10"><sup>10</sup></a> estus la ekuzo de <em>ĝi</em> kiel ĝenerala pronomo. Tio havus krome la avantaĝon, ke la sistemo ĉe bestoj kaj homoj estus denove simetria. La argumento, ke <em>ĝi</em> povas esti ofenda, ĉar oni kutime uzas ĝin por aĵoj kaj bestoj, validas nur por homoj, kiuj jam parolas Esperanton, dum lernanto verŝajne senprobleme akceptus tian sistemon – kaj krome neniu havas problemon, ke aĵoj, bestoj kaj homoj havas la saman esprimon en la plurala <em>ili</em>.<a href="#11"><sup>11</sup></a></p>
<p lang="eo">La nesimetrion ĉe la sekse neŭtralaj substantivoj plejparte forigis jam la moderna lingvouzo (<em>ŝi estas instruisto</em> k.s.), mankas nur ĝenerala markilo por viroj por forigi eblan konfuzon, ĉu simpla formo celu nur viro(j)n aŭ ĉiun homon.</p>
<p lang="eo">La plej simpla solvo estus la transpreno de la prefiksoida <em>vir</em>-, kiu estas regule uzata kun bestoj.<a href="#12"><sup>12</sup></a> Sed ŝajne la plimulto komprenas „simetrion“ en tre malvasta senco, tiel ke morfemo enhave, sed ne loke korespondanta al &#8211;<em>in</em>&#8211; ne estas akceptata. Kiel solvo plej ofte nuntempe estas proponata do nova sufiksoido &#8211;<em>iĉ</em>-. El la vidpunkto de la Fundamento ties aldono al neŭtralaj radikoj ne estas problemo, kaj ĝi ne estas sinonimo al oficiala elemento (nur al la neoficiala <em>masklo</em>).</p>
<p>Kontraŭfundamenta tamen estas simila aliro al la tria problema grupo, la ĉ. 25-30 parencaj, nobelaj kaj aliaj esprimoj kiel <em>patro</em>, <em>reĝo</em>, <em>knabo</em>. La radikala solvo neŭtraligi ilin (kaj aldoni &#8211;<em>iĉ</em>&#8211; por revirseksigi) estas rekta peko kontraŭ la difinoj (tra la tradukoj) en la UV kaj pro tio ne diskutinda. Eĉ la Akademio ne rajtus ŝanĝi tiujn difinojn, sed nur proponi alternativajn apud la ĝisnunaj.</p>
<p>Ĉar oni ne povas ŝanĝi la virseksajn radikojn, restas nur ŝanĝi la manieron ekhavi la inseksajn ekvivalentojn. Estas klare, ke ties derivado de la virseksaj bazoj estas seksisma (multe pli ol ĉiu alia problemo), do oni povas nur rezigni pri tio, enkondukante inseksajn radikojn-ekvivalentojn, ekz. <em>matro</em> anstataŭ <em>patrino</em>. Tio estas kompreneble tute laŭfundamenta. Kaj ĉar temas nur pri maksimume 30 radikoj la necesa aldona lernado estas tolerebla, krome longtempe aldona solvo (vd. post momento) povus malgrandigi tiun lernoŝarĝon.</p>
<p>El la virseksa baza signifo de la „nefeliĉa trideko“ sekvas ankaŭ problemo, kiam oni volas paroli pri unu aŭ pliaj tiaj homoj, tamen ne volante aŭ povante aldoni seksan informon. Foje povas helpi paronimo, ekz. <em>infano</em> apud <em>knabo</em>, sed ili ne estas tute elŝanĝeblaj (ekz. <em>infano</em> pli substrekas la opozicion al <em>plenkreskulo</em>). Se oni volas inkluzivi ambaŭ seksojn, bone funkcias <em>ge</em>-, sed <em>gepatroj</em> por viro(j) kaj virino(j) denove deiras de seksisma pensmaniero.</p>
<p>Ĉar ŝajne neniu akceptas la lingve senpekan <em>gepatrano</em> por esprimi la celatan ideon (restas la problemo de la seksisma bazo), unu el la plej oftaj proponoj, kiun ripetas ankaŭ Cramer (2014), estas uzi <em>ge</em>&#8211; kun la singularo, do <em>gepatro</em> = patro aŭ patrino. Sed singulara, neŭtrala <em>ge</em>&#8211; estas sensenca, ĉar laŭ la Fundamento ĝi klare signifas „ambaŭ seksoj kune“ – do la rektan malon! Cramer ja pravas, ke oni uzas <em>ge</em>&#8211; kun la pluralo foje en neŭtrala signifo, nome kiam oni ne scias la sekson, sed tio estas klara surogato pro la manko de lingve konvena formo anstataŭ ekz. <em>fratoj kaj/aŭ fratinoj</em>.<a href="#13"><sup>13</sup></a></p>
<p lang="eo">Tre originalan ideon rilate tiujn radikojn prezentas Cramer, proponante „sisteman modifon“ de la virseksaj radikoj Fundamentaj, tiel ke per enŝovo de <em>j</em> en difinita loko oni ekhavu neŭtralan radikon, ekz. <em>patro</em> → <em>pajtro</em> ‚patro aŭ patrino‘. La problemo de ĉi tiu aliro estas ĝuste la sistemeco. Alie ol la pruntado de neŭtralaj esprimoj el aliaj lingvoj, tia modifado fakte estus regulo morfologia kaj nenio alia ol enkonduko de nova vortfarada tipo, nome ia infiksado, kiu estas io tute fremda al Esperanto kaj neniel pravigebla el la Fundamento (eĉ peko kontraŭ ties vortfaradaj modeloj) aŭ la tradicio. Tiu interesa vojo do ne estas laŭirebla, se oni sekvas mian rezonadon.</p>
<p lang="eo">Do ankaŭ en ĉi tiu okazo restas nur la vortara aliro/eliro, nome la aldono de novaj neŭtralaj radikoj, do ekz. <em>parento</em> = patro aŭ patrino, per kiu lasas sin formi neŭtrala pluralo <em>parentoj</em> kaj eksplice ambaŭseksa <em>geparentoj</em>. Kompreneble tio denove pligrandigus la lernoŝarĝon, kaj tiufone oni bone komprenas, kial Zamenhof volis nepre ŝpari kiel eble plej multajn radikojn, sed el hodiaŭa vidpunkto lia solvo venis je tro altaj kostoj. Se sukcesus establado de la neŭtralaj radikoj, kun la tempo la specife viraj resp. virinaj radikoj povus parte malaperi el la ĉiutaga lingvouzo kaj ekz. resti por poezio, do iam <em>parentiĉo</em> kaj <em>parentino</em>, resp. nur <em>parento</em>, kiam la sekso ne gravas (estontece espereble pli kaj pli ofte), anstataŭus <em>patro</em> kaj <em>matro</em> tiel kiel <em>olda</em> nur poezie povas anstataŭi la ordinarajn <em>maljuna/malnova</em>. Krome ne por ĉiu koncepto indas enkonduki novan radikon aŭ havi novan vorton, ekz. tiom malofte oni devas paroli pri gemonaĥoj, ke propra neŭtrala radiko estus neekonomia, same por <em>caroj</em> kaj <em>carinoj</em> oni ne bezonas nepre neŭtralan esprimon – sed eble por la paro, do en la unua, pli strikta senco de <em>ge</em>-: Ĉi tie eblus uzi aŭ la virseksan aŭ la inseksan formon en adjektiva formo kun <em>paro</em>, depende de la vera regopotenco, ekz. en la Unuiĝinta Reĝlando estas <em>regina paro</em>, dum antaŭ la Unua Mondmilito en Rusujo estis <em>cara paro</em>. Kaj se la lingvokomunumo sentos bezonon aldoni pliajn neŭtralajn radikojn, ĝi okazos tute nature kiel en aliaj partoj de la leksiko.<a href="#14"><sup>14</sup></a></p>
<p>Ĉefine, mi aldonas du tabelojn. La unua montras la tradician sistemon de la personaj pronomoj, seksaj deriviloj kaj virseksaj radikoj. Videbliĝas ankaŭ ties malavantaĝoj – seksismo, nesimetrieco, mankoj en la esprimkapablo. La dua tabelo <span style="text-decoration: underline;">ilustru</span>, kiel povus aspekti simetria sistemo reformita, kiu konformas al la reguloj de la Fundamento, estas sekse neŭtrala kaj esprimkapabla. La ĉ. 30 novaj radikoj (grase presitaj) do ne estas nepre en ĉiu unuopa okazo la optimuma elekto, kaj oni ne miskomprenu ĉi tiun penseksperimenton kiel inviton ilin efektive ekuzi. Se uzi esprimon el la komputilscienco, ĝi estu nur konceptprovo.</p>
<p>La veran estontecon de la seksa esprimo en Esperanto devos decidi la lingvouzo, sed la parolantoj ne forgesu, ke ili parolu la veran Esperanton, ne esperanto-similan reformaĵon!</p>
<table cellspacing="0" cellpadding="4" width="411">
<colgroup>
<col width="52"/>
<col width="66"/>
<col width="83"/>
<col width="87"/>
<col width="81"/> </colgroup>
<tbody>
<tr>
<td colspan="5" width="401" valign="top">
<p lang="eo"><span style="text-decoration: underline;">Tabelo 1: tradicia lingvouzo</span></p>
</td>
</tr>
<tr valign="top">
<td width="52">
<p lang="eo"><span style="text-decoration: underline;">virseksa</span></p>
</td>
<td width="66">
<p lang="eo"><span style="text-decoration: underline;">inseksa</span></p>
</td>
<td width="83">
<p lang="eo"><span style="text-decoration: underline;">neŭtrala sg.</span></p>
</td>
<td width="87">
<p lang="eo"><span style="text-decoration: underline;">neŭtrala pl.</span></p>
</td>
<td width="81">
<p lang="eo"><span style="text-decoration: underline;">ambaŭseksa</span></p>
</td>
</tr>
<tr valign="top">
<td width="52">
<p lang="eo"><em>li</em></p>
</td>
<td width="66">
<p lang="eo"><em>ŝi</em></p>
</td>
<td width="83">
<p lang="eo"><em>li (ĝi)</em></p>
</td>
<td width="87">
<p lang="eo"><em>ili</em></p>
</td>
<td width="81">
<p lang="eo">–</p>
</td>
</tr>
<tr valign="top">
<td width="52">
<p lang="eo">– <em>(vir-)</em></p>
</td>
<td width="66">
<p lang="eo"><em>-in-</em></p>
</td>
<td width="83">
<p lang="eo">–</p>
</td>
<td width="87">
<p lang="eo">–</p>
</td>
<td width="81">
<p lang="eo"><em>ge-</em></p>
</td>
</tr>
<tr>
<td colspan="5" width="401" valign="top">
<p lang="eo">
</td>
</tr>
<tr valign="top">
<td width="52">
<p lang="eo"><em>patro</em></p>
</td>
<td width="66">
<p lang="eo"><em>patrino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gepatroj)</em></p>
</td>
<td width="81">
<p lang="eo"><em>gepatroj</em></p>
</td>
</tr>
<tr valign="top">
<td width="52">
<p lang="eo"><em>avo</em></p>
</td>
<td width="66">
<p lang="eo"><em>avino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(geavoj)</em></p>
</td>
<td width="81">
<p lang="eo"><em>geavoj</em></p>
</td>
</tr>
<tr valign="top">
<td width="52">
<p lang="eo"><em>onklo</em></p>
</td>
<td width="66">
<p lang="eo"><em>onklino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(geonkloj)</em></p>
</td>
<td width="81">
<p lang="eo"><em>geonkloj</em></p>
</td>
</tr>
<tr valign="top">
<td width="52">
<p lang="eo"><em>filo</em></p>
</td>
<td width="66">
<p lang="eo"><em>filino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gefiloj)</em></p>
</td>
<td width="81">
<p lang="eo"><em>gefiloj</em></p>
</td>
</tr>
<tr valign="top">
<td width="52">
<p lang="eo"><em>frato</em></p>
</td>
<td width="66">
<p lang="eo"><em>fratino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gefratoj)</em></p>
</td>
<td width="81">
<p lang="eo"><em>gefratoj</em></p>
</td>
</tr>
<tr valign="top">
<td width="52">
<p lang="eo"><em>kuzo</em></p>
</td>
<td width="66">
<p lang="eo"><em>kuzino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gekuzoj)</em></p>
</td>
<td width="81">
<p lang="eo"><em>gekuzoj</em></p>
</td>
</tr>
<tr valign="top">
<td width="52">
<p lang="eo"><em>nepo</em></p>
</td>
<td width="66">
<p lang="eo"><em>nepino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(genepoj)</em></p>
</td>
<td width="81">
<p lang="eo"><em>genepoj</em></p>
</td>
</tr>
<tr valign="top">
<td width="52">
<p lang="eo"><em>nevo</em></p>
</td>
<td width="66">
<p lang="eo"><em>nevino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(genevoj)</em></p>
</td>
<td width="81">
<p lang="eo"><em>genevoj</em></p>
</td>
</tr>
<tr valign="top">
<td width="52">
<p lang="eo"><em>fraŭlo</em></p>
</td>
<td width="66">
<p lang="eo"><em>fraŭlino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gefraŭloj)</em></p>
</td>
<td width="81">
<p lang="eo"><em>gefraŭloj</em></p>
</td>
</tr>
<tr valign="top">
<td width="52">
<p lang="eo"><em>fianĉo</em></p>
</td>
<td width="66">
<p lang="eo"><em>fianĉino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gefianĉoj)</em></p>
</td>
<td width="81">
<p lang="eo"><em>gefianĉoj</em></p>
</td>
</tr>
<tr valign="top">
<td width="52">
<p lang="eo"><em>edzo</em></p>
</td>
<td width="66">
<p lang="eo"><em>edzino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(geedzoj)</em></p>
</td>
<td width="81">
<p lang="eo"><em>geedzoj</em></p>
</td>
</tr>
<tr valign="top">
<td width="52">
<p lang="eo"><em>vidvo</em></p>
</td>
<td width="66">
<p lang="eo"><em>vidvino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gevidvoj)</em></p>
</td>
<td width="81">
<p lang="eo"><em>gevidvoj</em></p>
</td>
</tr>
<tr valign="top">
<td width="52">
<p lang="eo"><em>caro</em></p>
</td>
<td width="66">
<p lang="eo"><em>carino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gecaroj)</em></p>
</td>
<td width="81">
<p lang="eo"><em>gecaroj</em></p>
</td>
</tr>
<tr valign="top">
<td width="52">
<p lang="eo"><em>reĝo</em></p>
</td>
<td width="66">
<p lang="eo"><em>reĝino</em></p>
</td>
<td width="83">
<p lang="eo"><em>(monarko)</em></p>
</td>
<td width="87">
<p lang="eo"><em>(monarkoj)</em></p>
</td>
<td width="81">
<p lang="eo"><em>gereĝoj</em></p>
</td>
</tr>
<tr valign="top">
<td width="52">
<p lang="eo"><em>princo</em></p>
</td>
<td width="66">
<p lang="eo"><em>princino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(geprincoj)</em></p>
</td>
<td width="81">
<p lang="eo"><em>geprincoj</em></p>
</td>
</tr>
<tr valign="top">
<td width="52">
<p lang="eo"><em>duko</em></p>
</td>
<td width="66">
<p lang="eo"><em>dukino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gedukoj)</em></p>
</td>
<td width="81">
<p lang="eo"><em>gedukoj</em></p>
</td>
</tr>
<tr valign="top">
<td width="52">
<p lang="eo"><em>grafo</em></p>
</td>
<td width="66">
<p lang="eo"><em>grafino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gegrafoj)</em></p>
</td>
<td width="81">
<p lang="eo"><em>gegrafoj</em></p>
</td>
</tr>
<tr valign="top">
<td width="52">
<p lang="eo"><em>viro</em></p>
</td>
<td width="66">
<p lang="eo"><em>virino</em></p>
</td>
<td width="83">
<p lang="eo"><em>plenkreskulo</em></p>
</td>
<td width="87">
<p lang="eo"><em>plenkreskuloj</em></p>
</td>
<td width="81">
<p lang="eo"><em>(geviroj)</em></p>
</td>
</tr>
<tr valign="top">
<td width="52">
<p lang="eo"><em>sinjoro</em></p>
</td>
<td width="66">
<p lang="eo"><em>sinjorino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gesinjoroj)</em></p>
</td>
<td width="81">
<p lang="eo"><em>gesinjoroj</em></p>
</td>
</tr>
<tr valign="top">
<td width="52">
<p lang="eo"><em>knabo</em></p>
</td>
<td width="66">
<p lang="eo"><em>knabino</em></p>
</td>
<td width="83">
<p lang="eo"><em>(infano)</em></p>
</td>
<td width="87">
<p lang="eo"><em>infanoj</em></p>
</td>
<td width="81">
<p lang="eo"><em>geknaboj</em></p>
</td>
</tr>
<tr valign="top">
<td width="52">
<p lang="eo"><em>bubo</em></p>
</td>
<td width="66">
<p lang="eo"><em>bubino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gebuboj)</em></p>
</td>
<td width="81">
<p lang="eo"><em>gebuboj</em></p>
</td>
</tr>
<tr valign="top">
<td width="52">
<p lang="eo"><em>abato</em></p>
</td>
<td width="66">
<p lang="eo"><em>abatino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(geabatoj)</em></p>
</td>
<td width="81">
<p lang="eo"><em>geabatoj</em></p>
</td>
</tr>
<tr valign="top">
<td width="52">
<p lang="eo"><em>monaĥo</em></p>
</td>
<td width="66">
<p lang="eo"><em>monaĥino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gemonaĥoj)</em></p>
</td>
<td width="81">
<p lang="eo"><em>gemonaĥoj</em></p>
</td>
</tr>
</tbody>
</table>
<table cellspacing="0" cellpadding="4" width="523">
<colgroup>
<col width="134"/>
<col width="146"/>
<col width="103"/>
<col width="106"/> </colgroup>
<tbody>
<tr>
<td colspan="4" width="513" valign="top">
<p lang="eo"><span style="text-decoration: underline;">Tabelo 2: alternativa laŭfundamenta lingvouzo</span></p>
</td>
</tr>
<tr valign="top">
<td width="134">
<p lang="eo"><span style="text-decoration: underline;">virseksa</span></p>
</td>
<td width="146">
<p lang="eo"><span style="text-decoration: underline;">inseksa</span></p>
</td>
<td width="103">
<p lang="eo"><span style="text-decoration: underline;">neŭtrala sg./pl.</span></p>
</td>
<td width="106">
<p lang="eo"><span style="text-decoration: underline;">ambaŭseksa</span></p>
</td>
</tr>
<tr valign="top">
<td width="134">
<p lang="eo"><em>li</em></p>
</td>
<td width="146">
<p lang="eo"><em>ŝi</em></p>
</td>
<td width="103">
<p lang="eo"><em>ĝi / ili</em></p>
</td>
<td width="106">
<p lang="eo">–</p>
</td>
</tr>
<tr valign="top">
<td width="134">
<p lang="eo"><em>vir- / &#8211;<strong>iĉ</strong>&#8211;</em></p>
</td>
<td width="146">
<p lang="eo"><em>-in-</em></p>
</td>
<td width="103">
<p lang="eo">–</p>
</td>
<td width="106">
<p lang="eo"><em>ge-</em></p>
</td>
</tr>
<tr>
<td colspan="4" width="513" valign="top">
<p lang="eo">
</td>
</tr>
<tr valign="top">
<td width="134">
<p lang="eo"><em>patro, <strong>parentiĉo</strong></em></p>
</td>
<td width="146">
<p lang="eo"><em><strong>matro, parentino</strong></em></p>
</td>
<td width="103">
<p lang="eo"><em><strong>parento(j)</strong></em></p>
</td>
<td width="106">
<p lang="eo"><em><strong>geparentoj</strong></em></p>
</td>
</tr>
<tr valign="top">
<td width="134">
<p lang="eo"><em>avo, <strong>nonniĉo</strong></em></p>
</td>
<td width="146">
<p lang="eo"><em><strong>avjo, nonnino</strong></em></p>
</td>
<td width="103">
<p lang="eo"><em><strong>nonno(j)</strong></em></p>
</td>
<td width="106">
<p lang="eo"><em><strong>genonnoj</strong></em></p>
</td>
</tr>
<tr valign="top">
<td width="134">
<p lang="eo"><em>onklo, <strong>ziiĉo</strong></em></p>
</td>
<td width="146">
<p lang="eo"><em><strong>aŭnto, ziino</strong></em></p>
</td>
<td width="103">
<p lang="eo"><em><strong>zio(j)</strong></em></p>
</td>
<td width="106">
<p lang="eo"><em><strong>gezioj</strong></em></p>
</td>
</tr>
<tr valign="top">
<td width="134">
<p lang="eo"><em>filo, <strong>filjiĉo</strong></em></p>
</td>
<td width="146">
<p lang="eo"><em><strong>dotro, filjino</strong></em></p>
</td>
<td width="103">
<p lang="eo"><em><strong>filjo</strong></em></p>
</td>
<td width="106">
<p lang="eo"><em><strong>gefiljoj</strong></em></p>
</td>
</tr>
<tr valign="top">
<td width="134">
<p lang="eo"><em>frato, <strong>siblingiĉo</strong></em></p>
</td>
<td width="146">
<p lang="eo"><em><strong>ŝestro, siblingino</strong></em></p>
</td>
<td width="103">
<p lang="eo"><em><strong>siblingo(j)</strong></em></p>
</td>
<td width="106">
<p lang="eo"><em><strong>gesiblingoj</strong></em></p>
</td>
</tr>
<tr valign="top">
<td width="134">
<p lang="eo"><em>kuzo, <strong>zifiljiĉo</strong></em></p>
</td>
<td width="146">
<p lang="eo"><em><strong>kusino, zifiljino</strong></em></p>
</td>
<td width="103">
<p lang="eo"><em><strong>zifiljo(j)</strong></em></p>
</td>
<td width="106">
<p lang="eo"><em><strong>gezifiljoj</strong></em></p>
</td>
</tr>
<tr valign="top">
<td width="134">
<p lang="eo"><em>nepo, <strong>nipotiĉo</strong></em></p>
</td>
<td width="146">
<p lang="eo"><em><strong>nieto, nipotino</strong></em></p>
</td>
<td width="103">
<p lang="eo"><em><strong>nipoto(j)</strong></em></p>
</td>
<td width="106">
<p lang="eo"><em><strong>genipotoj</strong></em></p>
</td>
</tr>
<tr valign="top">
<td width="134">
<p lang="eo"><em>nevo, <strong>siblingofil</strong><strong>j</strong><strong>iĉo</strong></em></p>
</td>
<td width="146">
<p lang="eo"><em><strong>nico, siblingofiljino</strong></em></p>
</td>
<td width="103">
<p lang="eo"><em><strong>siblingofiljo(j)</strong></em></p>
</td>
<td width="106">
<p lang="eo"><em><strong>gesiblingofiljoj</strong></em></p>
</td>
</tr>
<tr valign="top">
<td width="134">
<p lang="eo"><em>fraŭlo, <strong>nespoziĉo</strong></em></p>
</td>
<td width="146">
<p lang="eo"><em><strong>nubilo, nespozino</strong></em></p>
</td>
<td width="103">
<p lang="eo"><em><strong>nespozo(j)</strong></em></p>
</td>
<td width="106">
<p lang="eo"><em><strong>genespozoj</strong></em></p>
</td>
</tr>
<tr valign="top">
<td width="134">
<p lang="eo"><em>fianĉo, <strong>spoziĝontiĉo</strong></em></p>
</td>
<td width="146">
<p lang="eo"><em><strong>brajdo, spoziĝontino</strong></em></p>
</td>
<td width="103">
<p lang="eo"><em><strong>spoziĝonto</strong></em></p>
</td>
<td width="106">
<p lang="eo"><em><strong>gespoziĝontoj</strong></em></p>
</td>
</tr>
<tr valign="top">
<td width="134">
<p lang="eo"><em>edzo, <strong>spoziĉo</strong></em></p>
</td>
<td width="146">
<p lang="eo"><em><strong>vifo, spozino</strong></em></p>
</td>
<td width="103">
<p lang="eo"><em><strong>spozo(j)</strong></em></p>
</td>
<td width="106">
<p lang="eo"><em><strong>gespozoj</strong></em></p>
</td>
</tr>
<tr valign="top">
<td width="134">
<p lang="eo"><em>vidvo, <strong>viduiĉo</strong></em></p>
</td>
<td width="146">
<p lang="eo"><em><strong>vidovo, viduino</strong></em></p>
</td>
<td width="103">
<p lang="eo"><em><strong>viduo(j)</strong></em></p>
</td>
<td width="106">
<p lang="eo"><em><strong>geviduoj</strong></em></p>
</td>
</tr>
<tr valign="top">
<td width="134">
<p lang="eo"><em>caro</em></p>
</td>
<td width="146">
<p lang="eo"><em><strong>carico</strong></em></p>
</td>
<td rowspan="2" width="103">
<p lang="eo">
<p lang="eo"><em>monarko(j)</em></p>
</td>
<td rowspan="2" width="106">
<p lang="eo">
<p lang="eo"><em>gemonarkoj</em></p>
</td>
</tr>
<tr valign="top">
<td width="134">
<p lang="eo"><em>reĝo</em></p>
</td>
<td width="146">
<p lang="eo"><em><strong>regino</strong></em></p>
</td>
</tr>
<tr valign="top">
<td width="134">
<p lang="eo"><em>princo</em></p>
</td>
<td width="146">
<p lang="eo"><em><strong>princeso</strong></em></p>
</td>
<td width="103">
<p lang="eo">
</td>
<td width="106">
<p lang="eo">
</td>
</tr>
<tr valign="top">
<td width="134">
<p lang="eo"><em>duko</em></p>
</td>
<td width="146">
<p lang="eo"><em><strong>duĉeso</strong></em></p>
</td>
<td width="103">
<p lang="eo">
</td>
<td width="106">
<p lang="eo">
</td>
</tr>
<tr valign="top">
<td width="134">
<p lang="eo"><em>grafo</em></p>
</td>
<td width="146">
<p lang="eo"><em><strong>konteso</strong></em></p>
</td>
<td width="103">
<p lang="eo">
</td>
<td width="106">
<p lang="eo">
</td>
</tr>
<tr valign="top">
<td width="134">
<p lang="eo"><em>viro</em></p>
</td>
<td width="146">
<p lang="eo"><em><strong>femo</strong></em></p>
</td>
<td width="103">
<p lang="eo"><em>plenkreskulo(j)</em></p>
</td>
<td width="106">
<p lang="eo"><em>geplenkreskuloj</em></p>
</td>
</tr>
<tr valign="top">
<td width="134">
<p lang="eo"><em>sinjoro</em></p>
</td>
<td width="146">
<p lang="eo"><em><strong>madamo</strong></em></p>
</td>
<td width="103">
<p lang="eo"><em>estimatoj</em></p>
</td>
<td width="106">
<p lang="eo"><em>geestimatoj</em></p>
</td>
</tr>
<tr valign="top">
<td width="134">
<p lang="eo"><em>knabo, <strong>infaniĉo</strong></em></p>
</td>
<td width="146">
<p lang="eo"><em><strong>girlo</strong>,<strong> </strong>infanino</em></p>
</td>
<td width="103">
<p lang="eo"><em>infano</em></p>
</td>
<td width="106">
<p lang="eo"><em>geinfanoj</em></p>
</td>
</tr>
<tr valign="top">
<td width="134">
<p lang="eo"><em>bubo</em></p>
</td>
<td width="146">
<p lang="eo"><em><strong>saputelo</strong></em></p>
</td>
<td width="103">
<p lang="eo"><em>fiinfano(j)</em></p>
</td>
<td width="106">
<p lang="eo"><em>gefiinfanoj</em></p>
</td>
</tr>
<tr valign="top">
<td width="134">
<p lang="eo"><em>abato</em></p>
</td>
<td width="146">
<p lang="eo"><em><strong>nonestrino</strong></em></p>
</td>
<td width="103">
<p lang="eo"><em>klostrestro(j)</em></p>
</td>
<td width="106">
<p lang="eo"><em>geklostrestroj</em></p>
</td>
</tr>
<tr valign="top">
<td width="134">
<p lang="eo"><em>monaĥo</em></p>
</td>
<td width="146">
<p lang="eo"><em><strong>nono</strong></em></p>
</td>
<td width="103">
<p lang="eo"><em>klostrano(j)</em></p>
</td>
<td width="106">
<p lang="eo"><em>geklostranoj</em></p>
</td>
</tr>
</tbody>
</table>
<p>Mi dankas al Markos Cramer pro atentigo pri kelkaj malglataĵoj kaj preteratentitaĵoj.</p>
<h2>Bibliografio</h2>
<p lang="eo">Baudouin de Courtenay, Jan. 1907/1976. „Zur Kritik der künstlichen Weltsprachen“. En: Reinhard Haupenthal (red.): <em>Plansprachen. Beiträge zur Interlinguistik</em>. Darmstadt: Wissenschaftliche Buchgesellschaft (Wege der Forschung 325), 59‒110 [originale en: <em>Annalen der Naturphilosophie </em>6, Leipzig, 385-433].</p>
<p lang="eo">Cramer, Marcos. 2014. „Esperanto kaj sekso“. En: <em>Lingva Kritiko.Studoj kaj notoj pri la Internacia Lingvo. Esperantologio Interreta.</em> http://lingvakritiko.com/2014/10/16/esperanto-kaj-sekso/.</p>
<p lang="eo">Fiedler, Sabine. 2014. „Geschlecht im Esperanto. Eine sprachwissenschaftliche Betrachtung zu gender-spezifischen Bezeichnungen in einer Plansprache“. En: Cyril Brosch / Sabine Fiedler (red.). <em>Interlinguistik im 21. Jahrhundert. Beiträge der 23. Jahrestagung der Gesellschaft für Interlinguistik e.V., 29. November 2013 – 01. Dezember in Berlin</em>. Berlin: Gesellschaft für Interlinguistik e.V. (Interlinguistische Informationen, Beiheft 21), 85-106.</p>
<p lang="eo">Fischer, Rudolf-Josef. 2002. „Das Pronominalsystem in Esperanto – noch sexusinklusiv?“ En: Detlev Blanke (red.). <em>Plansprachen und ihre Gemeinschaften. Beiträge der 11. Jahrestagung der Gesellschaft für Interlinguistik e.V., 23.-25. November 2001 in Berlin</em>. Berlin: Gesellschaft für Interlinguistik e.V. (Interlinguistische Informationen, Beiheft 8), 86-106.</p>
<p lang="eo">Fischer, Rudolf-Josef. 2003. „Sexusneutrale und sexusindizierende Bezeichnungen für Lebewesen“. En: Detlev Blanke (red.). <em>Plansprachen und elektronische Medien. Beiträge der 12. Jahrestagung der Gesellschaft für Interlinguistik e.V., 6.-8. Dezember 2002 in Berlin</em>. Berlin: Gesellschaft für Interlinguistik e.V. (Interlinguistische Informationen, Beiheft 9), 110-149.</p>
<p lang="eo">Pabst, Bernhard. 2011. <em>Ĉu ci scias …. </em>Blogero<em> en </em>http://www.ipernity.com/blog/bernardo/330789.</p>
<p lang="eo">Shih, Margaret/Todd L.  Pittinsky/Nalini Ambady. 1999. „Stereotype susceptibility:  Identity salience and shifts in quantitative performance“. En: <em>Psychological Science</em> 10/1, 81-84.</p>
<p lang="eo">Zamenhof, Ludwik Lejzer. 1991. <em>Fundamento de Esperanto. Kun Enkondukoj, Notoj kaj Lingvaj Rimarkoj de D-ro A. Albaut</em>. Pisa: Edistudio.</p>
<h2>Piednotoj</h2>
<p lang="eo">
<p><a id="1">1</a> Tri 	ekzemploj: Dum ARKONES 2014 okazis pluraj diskutrondoj pri 	seks(ism)o precipe en rilato al la lingvo; germana 	Esperanto-Junularo en 2014 decidis ekuzi ekstreman, fakte 	kontraŭfundamentan lingvaĵon iĉisman (vd. poste), kaj en la 	Interreta platformo lernu.net preskaŭ ĉiutage eblas diskuti pri la 	temo, ĉar ĉiam denove lernantoj demandas prie. Tio montras, ke la 	problemo de la lingva esprimo de sekso estas io reala (kuntekste de 	la hodiaŭa socio), ne iu ŝajnproblemo.</p>
<p><a id="2">2</a> Same 	kiel Cramer (2014) mi rifuzas la uzon de <em>genro</em> en la senco de la angla <em>gender</em>. 	Tute sufiĉas paroli pri <em>biologiaj</em> kaj <em>sociaj seksoj</em> aŭ 	<em>seksaj identecoj</em>.</p>
<p><a id="3">3</a> Vd. 	Zamenhof (1991). Devus esti ja superflue mencii, sed estas tamen 	menciinde, ke al la Fundamento apud la Gramatiko (FG), Ekzercaro (E) 	kaj Universala Vortaro (UV + ties Oficialaj Aldonoj!) apartenas 	ankaŭ la Antaŭparolo (A), kiu donas klarajn gvidliniojn pri la 	interpreto, pligrandigo kaj modifo de la lingvaj normoj troveblaj en 	la aliaj partoj. Ĉia ajn lingva novaĵo devas konformi al tiuj 	gvidlinioj.</p>
<p><a id="4">4</a> Tio 	ne signifas, ke ne jam antaŭe estis kritikaj voĉoj – tiuj aperis 	jam en la 19a jarcento! Kp. /emekz. Baudouin 	de 	Courtenay (1907/1976: 	88-89).</p>
<p><a id="5">5</a> Ekz. 	la japana, la nepala aŭ la hungara ne distingas multloke inter 	viroj kaj virinoj, tamen la koncernaj socioj estas multe pli 	patriarkaj ol la okcidenteŭropaj – nepalan civitanecon povas 	ekhavi nur tiu, kies patro estas nepalano, en la hungara parlamento 	estas nur dek deputitinoj, kaj al la aktuala registaro apartenas eĉ 	ne unu ministrino.</p>
<p><a id="6">6</a> Ekz. 	en eksperimento kun partopreno de azianinoj en Usono oni antaŭ 	matematika testo en unu testgrupo menciis la sekson, en alia la 	etnan devenon de la partoprenantoj. En la unua grupo la azianinoj 	subaveraĝe trapasis la teston, ĉar aktiviĝis ĉe ili socia 	antaŭjuĝo „virinoj ne talentas rilate matematikon“, la dua 	grupo estis superaveraĝe sukcesa, ĉar oni aktivigis ĉe ili la 	antaŭjuĝon, ke azianoj estas pli talentaj rilate matematikon. Vd. 	Shih et al. (1999).</p>
<p><a id="7">7</a> Neniu 	 problemo ekzistas kun specifaj esprimoj kiel <em>eŭnuko</em> aŭ <em>amazono</em>, kiuj 	estas socie-historie ligitaj al unu sekso.</p>
<p><a id="8">8</a> Pro 	tio mi dezirus, ke Cramer en sia artikolo estus iomete malpli 	malsevera rilate solvojn lezantajn la Fundamenton. Estas ja statuta 	devigo de Akademiano defendi la Fundamenton.</p>
<p><a id="9">9</a> Ebla 	escepto estas 	la dvandvo (kombina 	kunmetaĵo) <em>fulmotondro</em>, 	kiu ne estas ia fulma tondro, sed fulmoj kaj tondroj (sed 	ne 	fulmoj <span style="text-decoration: underline;">aŭ</span> tondroj!). Tiaj 	dvandvoj kutime aperas nur ĉe numeraloj (<em>dek unu</em>), 	do ĝi estas aŭ problemo, aŭ oni interpretu ĝin kiel [fulmoj 	kaj tondroj]-o, 	iel 	simile 	al [du 	punktoj]-o 	→ <em>dupunkto</em>).</p>
<p><a id="10">10</a> En 	la Fundamento aperas tamen neŭtrala <em>li</em> kiel modelo, tio restos do valida lingvaĵo ĝis eventuala 	malvalidigo de la Fundamento okaze 	de la Fina Venko.</p>
<p><a id="11">11</a> Mi 	mem de ioma tempo konsekvence uzas <em>ĝi</em> parolante pri homo de nekonata aŭ nedifinita sekso. Tio por 	mi pruviĝis demando de 	alkutimiĝo.</p>
<p><a id="12">12</a> Mi 	private faras tiel senprobleme.</p>
<p><a id="13">13</a> Ĝenerale 	la prefiksoido <em>ge</em>&#8211; transiris 	konsiderindan pligrandigon de la uzadmanieroj, 	destinite origine nur por naturaj paroj/grupoj kiel <em>gepatroj</em>, 	<em>gesinjoroj</em> (kiel 	geedzoj, por publikaj alparoloj Zamenhof uzis <em>sinjorinoj 	kaj sinjoroj</em>). La hodiaŭa foja 	<em>gekaraj</em> estas la 	sensenca kulmino de tiu evoluo. La 	pligrandigo de <em>ge</em>&#8211; 	al „virseksa 	<span style="text-decoration: underline;">aŭ</span> inseksa“ kaŭzus novan konfuzon en la pluralo – ĉu <em>gefratoj</em> estus frato(j) kaj fratino(j) aŭ pluralo de *<em>gefrato</em>?</p>
<p><a id="14">14</a> Mi 	ne vidas principan malpermeson de nova, seksneŭtrala sufikso 	komplementonta la viran resp. virinan <em>-ĉjo</em> kaj &#8211;<em>njo</em>; 	efektive miascie oni jam proponis &#8211;<em>rjo</em>, 	kiu povus utili por tiuj homoj, kiuj ne volas alskribiĝi al unu 	sekso. Oni tamen atentu, pri 	kio 	ne 	atentigas 	Cramer (2014), 	ke la karesaj sufiksoj laŭ la Fundamento eskplice aldoniĝu nur al 	propraj nomoj. La ununuraj esceptoj estas <em>Paĉjo</em> kaj <em>Panjo</em>, 	kiuj funkcias kvazaŭnome 	(tial 	mi skribas ilin majuskle) 	kaj ekzistis 	jam antaŭ ol la Fundamento leĝigis parton de la normo (do 	malpermeso ne trafas ilin). Por la aliaj parencoj nur <em>avinjo</em> kaj 	<em>avĉjo</em> havas 	pli 	ol kelkajn 	trovojn en la <a href="http://tekstaro.com/">Tekstaro</a>, ili 	tamen estas kontraŭfundamentaj.</p>
]]></content:encoded>
					
					<wfw:commentRss>https://lingvakritiko.com/2015/01/31/seksa-egaligo-en-la-lingvo-laufundamente/feed/</wfw:commentRss>
			<slash:comments>15</slash:comments>
		
		
			</item>
		<item>
		<title>Okazo kaj kazo</title>
		<link>https://lingvakritiko.com/2014/10/23/okazo-kaj-kazo/</link>
					<comments>https://lingvakritiko.com/2014/10/23/okazo-kaj-kazo/#comments</comments>
		
		<dc:creator><![CDATA[Sergio Pokrovskij]]></dc:creator>
		<pubDate>Thu, 23 Oct 2014 13:30:27 +0000</pubDate>
				<category><![CDATA[etimologio]]></category>
		<category><![CDATA[Fundamento]]></category>
		<category><![CDATA[PIV]]></category>
		<category><![CDATA[Semantiko]]></category>
		<category><![CDATA[Vortaro]]></category>
		<guid isPermaLink="false">http://lingvakritiko.com/?p=533</guid>

					<description><![CDATA[Antaŭe publikigita en «La ondo de Esperanto», n‑ro 234–235 (2014:4–5), p. 16–19; n‑ro 236, p. 16–17; n-ro 237, p. 12–14. Unu el la malstabilaj aferoj en la leksiko de Esperanto estas la semantika limo inter la vortoj okazo kaj kazo. Ambaŭ estas fundamentaj, la klasika uzo estas sufiĉe klara &#8211; kaj tamen pro la nacilingva premo (kaj [&#8230;]]]></description>
										<content:encoded><![CDATA[<blockquote>
<p>Antaŭe publikigita en «La ondo de Esperanto», n‑ro 234–235 (2014:4–5), p. 16–19; n‑ro 236, p. 16–17; n-ro 237, p. 12–14.</p>
</blockquote>
<p>Unu el la malstabilaj aferoj en la leksiko de Esperanto estas la semantika limo inter la vortoj <em>okazo</em> kaj <em>kazo</em>.  Ambaŭ estas fundamentaj, la klasika uzo estas sufiĉe klara &ndash; kaj tamen pro la nacilingva premo (kaj misprezento de la oficialaj signifoj en la vortaroj) la provoj redifini la <em>kazon</em> laŭ la modelo de la angla <em>case</em> regule reaperas. Iuj esperantistoj opinias, ke la klasika signifodistribuo estas primitiva, spegulas subevoluintan pensmanieron ruslingvan, kaj en la moderna mondo estas ŝanĝenda.  Mi mem cedis al tiu opinio en la unua periodo de mia vivo esperantista.</p>
<p>Tamen kiam mi provis redifini la limon inter la du vortoj, kaj apartigi la «modernan» signifon de <em>kazo</em>, mi baldaŭ konstatis, ke rezultas kaprica ĥaoso, malpli kohera kaj pli malsimpla ol ĉe la difino zamenhofa.  Tiun mian sperton mi resumas en ĉi tiu studaĵo.</p>
<hr />
<p><span id="more-533"></span></p>
<div class="contents">
<dl>
<dt><a href="#sec1">0. La Fundamento</a></dt>
<dt><a href="#sec2">1. Ĉu rusaĵo?</a></dt>
<dt><a href="#sec3">2. La latina <em>casus</em></a></dt>
<dt><a href="#sec4">3. Logiko zamenhofa</a></dt>
<dt><a href="#sec5">4. Okazo kiel situacio</a></dt>
<dt><a href="#sec6">5. Okazoj faklingvaj</a></dt>
<dd>
<dl>
<dt><a href="#sec7">5.1. Ano de klaso da fenomenoj (okazo klasifika)</a></dt>
<dd>
<dl>
<dt><a href="#sec8">Noto etimologia</a></dt>
</dl>
</dd>
<dt><a href="#sec9">5.2. Okazo disjunkcia (dilemа, alternativa)</a></dt>
<dt><a href="#sec10">5.3. La sinonima vorto <em>eblo</em></a></dt>
</dl>
</dd>
<dt><a href="#sec11">6. La nedeklinacia <em>kazo</em></a></dt>
<dd>
<dl>
<dt><a href="#sec12">6.1. La Plena vortaro (PV)</a></dt>
<dt><a href="#sec13">6.2. PIV</a></dt>
<dd>
<dl>
<dt><a href="#sec14">6.2.1. La jura <em>kazo</em></a></dt>
<dt><a href="#sec15">6.2.2. La medicina <em>kazo</em></a></dt>
<dt><a href="#sec16">6.2.3. Kazuistiko kaj <em>case study</em></a></dt>
<dt><a href="#sec17">6.2.4. <em>Casus belli</em></a></dt>
</dl>
</dd>
<dt><a href="#sec18">6.3. La franca <em>cas</em></a></dt>
<dt><a href="#sec19">6.4. La angla <em>case</em></a></dt>
<dt><a href="#sec20">6.5. Okazaj kazoj</a></dt>
<dd>
<dl>
<dt><a href="#sec21">6.5.1. Okazoj probabloteoriaj</a></dt>
<dt><a href="#sec22">6.5.2. Ĉu negramatika <em>kazo</em> precizigas ion?</a></dt>
</dl>
</dd>
<dt><a href="#sec23">6.6. Disaj rompopecoj</a></dt>
<dd>
<dl>
<dt><a href="#sec24">6.6.1. Akuta</a></dt>
<dt><a href="#sec25">6.6.2. Solvi</a></dt>
<dt><a href="#sec26">6.6.3. Ekskurso pri la Akademiaj korektoj</a></dt>
</dl>
</dd>
</dl>
</dd>
<dt><a href="#sec27">7. Lingvopolitiko</a></dt>
<dt><a href="#sec28">8. Konkludo</a></dt>
<dt><a href="#sec29">9. Referencoj</a></dt>
</dl>
</div>
<hr />
<h2><a name="sec1" id="sec1"></a>0. La Fundamento</h2>
<p class="first">En la <em>Fundamento</em> la vorto «kazo» aperas nur en la <em>Universala vortaro</em>, difinite per tradukoj:</p>
<blockquote>
<dl>
<dt><strong>kaz⋅(o)</strong></dt>
<dd>cas ¦ case ¦ Kasus ¦ падежъ ¦ przypadek.</dd>
</dl>
</blockquote>
<p>Tiuj tradukoj malsame impresas diverslingvajn esperantistojn: la tradukoj rusa kaj germana indikas signifon gramatikan (la kazo deklinacia); dum por la esperantistoj francaj kaj anglalingvaj la deklinacian signifon (por iliaj hejmlingvoj neaktualan) tute eklipsas la signifo kiun Zamenhofo esprimis per <em>okazo</em> (kaj kiun li neniam atribuis al <em>kazo</em>).</p>
<p>Aliloke en la Fundamento <em>kazo</em> ne aperas; en la cetera verkaro zamenhofa ĝi ĉiam havas la signifon deklinacian; interalie, 4-foje en la esperanta traduko de la «Plena gramatiko»:</p>
<blockquote>
<p class="quoted">Kazoj ekzistas nur du: nominativo kaj akuzativo [PG]</p>
</blockquote>
<p>ktp.</p>
<p>Sekve de tio en la <em>Akademiaj korektoj</em> [AK] (preparitaj antaŭ la Unua Mondmilito, sed plene ne publikigitaj ĝis 1922) aperis precizigoj:</p>
<blockquote>
<dl>
<dt><strong>kaz⋅(o)</strong></dt>
<dd>cas (gram.) ¦ case (gram.) ¦ Kasus, Fall ¦ падеж (грамматич.) ¦ przypadek (gramat.)</dd>
<dt><strong>okaz⋅(i)</strong></dt>
<dd>avoir lieu, arriver ¦ happen ¦ vorfallen ¦ случаться ¦ zdarzać się.</dd>
<dt><strong>okaz⋅o</strong></dt>
<dd>occasion ¦ occasion ¦ Fall, Ereignis, Gelegenheit ¦ случай ¦ wypadek, zdarzenie.</dd>
<dt><strong>okaz⋅a</strong></dt>
<dd>accidentel ¦ accidental ¦ zufällig ¦ случайный ¦ przypadkowy.</dd>
</dl>
</blockquote>
<p>La vorto <em>okazo</em> havas 3 aperojn en la <em>Fundamento</em>, tamen nur la rusa traduko bone konvenas por traduki ilin:</p>
<blockquote>
<p class="quoted">ni devas tion ĉi fari ne facilanime, sed nur en <strong><em>okazoj</em></strong> de efektiva neceseco [AF];</p>
</blockquote>
<blockquote>
<p class="quoted">Leĝan sankcion ili ricevos nur en tia <strong><em>okazo</em></strong>, se ili estos akceptitaj de la unua internacia kongreso de esperantistoj [AF].</p>
</blockquote>
<blockquote>
<p class="quoted">tiel same ni ankaŭ diras: «la birdo flugis en la ĝardenon, sur la tablon», kaj la vortoj «ĝardenon», «tablon» staras tie ĉi en akuzativo (&#8230;) ĉar ni volis esprimi direkton (&#8230;); en tiaj <strong><em>okazoj</em></strong> ni uzus la finiĝon «n» tute egale ĉu ia prepozicio starus aŭ ne [Ekzercaro, §28].</p>
</blockquote>
<h2><a name="sec2" id="sec2"></a>1. Ĉu rusaĵo?</h2>
<p class="first">Nur la rusaj tradukoj de la indikitaj vortoj estas kontentigaj; kaj nur en la rusa lingvo la verbo, substantivo kaj la adjektivo respondaj al <em>okaz⋅</em> estas samradikaj, samkiel en</p>
<blockquote>
<p class="quoted">La lasta <em>okazo</em> de endemia variolo en la mondo estis registrita en oktobro 1977, en Somalio, kaj en aŭgusto 1978, en Anglio, <em>okazis</em> du pliaj <em>okazoj</em> pro infekto en laboratorio [Monato].</p>
</blockquote>
<p>Kp la tradukojn anglajn kaj francajn:</p>
<blockquote>
<dl>
<dt><strong>okazi</strong></dt>
<dd>avoir lieu, arriver [GW] ¦ happen, occur [JW]</dd>
<dt><strong>okazo</strong></dt>
<dd>événement; cas; occasion [GW] ¦ event; case; occasion; opportunity [JW]</dd>
<dt><strong>okaza</strong></dt>
<dd>accidentel, occasionel, fortuit [GW] ¦ casual, occasional.</dd>
</dl>
</blockquote>
<p>Eĉ se la rusa lingvo inspiris al Zamenhofo ĉi tiun unuecigon, eĉ tiam temas pri trajto propre esperanta, kp</p>
<blockquote>
<ul>
<li>Petro <em>aperis, venis, falis, sukcesis</em> &#8230; → la <em>apero, veno, falo, sukceso</em> de Petro;</li>
<li>se <em>okazos</em> inundo, incendio, ĥolero → en <em>okazo</em> de inundo, incendio, ĥolero.</li>
</ul>
</blockquote>
<p>Oni obĵetas, ke «okazo = tio, kio okazas» estas nekutima maniero substantivigi, ke normale deverba substantivo signifas aŭ objekton (aĉeti → aĉeto), aŭ «la agon ~i»:</p>
<blockquote>
<p class="verse">
veno = la ago veni<br />
apero = la ago aperi, ktp.
</p>
</blockquote>
<p>Tamen la modelo «tio, kio ~as» ja ekzistas en Esperanto:</p>
<blockquote>
<ul>
<li>kovro: tio, kio kovras (neĝo kovras la teron &ndash; la neĝa kovro blankas sur la tero)</li>
<li>difekto: tio, kio difektas (makulo difektas diamanton &ndash; la difekto de tiu diamanto estas flava makulo)</li>
<li>indiko: tio, kio indikas (la finaĵo „n“ indikas akuzativon &ndash; la finaĵo „n“ estas indiko pri akuzativo)</li>
<li>rezulto: tio, kio rezultas.</li>
</ul>
</blockquote>
<p>Ankaŭ «apero» povas indiki objekton aperantan: «Substreku la lastan aperon de <em>a</em> en <em>abrakadabra</em>».</p>
<p>Cetere, similan fenomenon prezentas la angla<span lang="en" class="en"> <em>to occur → occurrence,</em></span> ekz‑e<span lang="en" class="en"> <em>unusual occurrence, occurrence of skin cancer</em>.</span></p>
<p>Alia riproĉo koncernas la uzon de <em>okazo</em> por la signifoj, kiujn la PIV-oj aldonis al la fundamenta <em>kazo</em> (cititaj <a href="#PIV-kazo">ĉi-sube</a>).</p>
<p>Tamen tiu kombino ne estas fenomeno specife rusa &ndash; tute male, ĝi prezentas la ĉefan evolulinion de la penso eŭropa, kiel montras analizo de la signifoj de la latina<span lang="la" class="la"> <em>casus</em>, </span>el kiu devenas la angla<span lang="en" class="en"> <em>case</em>, </span>la franca<span lang="fr" class="fr"> <em>cas</em> </span>(kaj la koncernaj signifoj de la germana<span lang="de" class="de"> <em>Fall</em></span>).</p>
<h2><a name="sec3" id="sec3"></a><a name="casus" id="casus"></a>2. La latina <em>casus</em></h2>
<p class="first">La angla <em>case</em>, la franca <em>cas</em> devenas de latina <em>casus</em>.  La germana <em>Fall</em> kaj la pola <em>przypadek</em> estas ties paŭsaĵoj.  La latina vorto havas ĉiujn signifojn de la rusa <em>случай</em> kaj de la esperanta <em>okazo</em>, kaj ankoraŭ multajn aliajn.</p>
<p>(Almenaŭ en la gramatika signifo la latina termino ŝajnas esti paŭsaĵo de la greka πτῶσις, novgreke πτώση, «falo»; la metonimiajn signifojn de la situacia <em>okazo</em> ricevis ties derivaĵo περίπτωση.)</p>
<p>Latine<span lang="la" class="la"> <em>casus</em> </span>estas derivita de verbo<span lang="la" class="la"> <em>cado</em> </span>(fali), kaj posedas ĉiujn signifojn de <em>falo</em>.  Tio estas ĝia kroma difekto (kompare kun <em>okazo</em>), sed ĉi tie tio nin ne interesas &ndash; ĉar la falo-signifoj klare apartiĝis, kaj en la novajn lingvojn ne penetris (krom en la germanan paŭsaĵon<span lang="de" class="de"> <em>Fall</em></span>).  La hazardluda metaforo pri tio, kiel falis ĵetkuboj, donis la metaforon sence egalan al <em>okazo</em>, kaj tiu okaza<span lang="la" class="la"> <em>casus</em> </span>ekvivis sian propran vivon.  Ĝi evoluigis ĉiujn signifojn de la skolastika kazuistiko, surbaze de tiuj okazo-signifoj, kiuj ŝokas la kazulojn en la abstraktaj uzoj de <em>okazo</em>. Jen iom da tiaj komunlingvaj signifoj:</p>
<blockquote><p>
<strong>casus</strong></p>
<ul>
<li>okazo (evento, akcidento):
<ul>
<li><span lang="la" class="la"> <em>propter casus navigandi</em> <span style="font-variant: small-caps">Cic.</span></span><br />pro akcidentoj de marvojaĝo</li>
<li><span lang="la" class="la"> <em>communem cum reliquis belli casum sustinere</em> <span style="font-variant: small-caps">Cæs.</span></span><br />
elteni kun la aliaj la okazojn militajn</li>
<li><span lang="la" class="la"> <em>casus secundi, casus adversi</em> </span><br />(favora, malfavora okazo)</li>
</ul>
</li>
<li>hazardo:
<ul>
<li><span lang="la" class="la"> <em>cæco casus</em> <span style="font-variant: small-caps">Cic.</span></span><br />per blinda hazardo</li>
<li><span lang="la" class="la"> <em>sive casu sive consilio deorum immortalium</em> <span style="font-variant: small-caps">Cæs.</span></span><br />
ĉu hazarde, ĉu per la volo de la senmortaj dioj</li>
</ul>
</li>
<li>ebliga cirkonstanco, ŝanco:
<ul>
<li><span lang="la" class="la"> <em>fortunam illis præclare facinoris casum dare</em> <span style="font-variant: small-caps">Sall.</span></span><br />
Fortuno donis al ili okazon por bela glorago</li>
<li><span lang="la" class="la"> <em>ætas illa multo plures quam nostra casus mortis habet</em> <span style="font-variant: small-caps">Cic.</span></span><br />
en ĉi tiu aĝo estas multe pli da okazoj por morti, ol en la nia.</li>
</ul>
</li>
</ul>
</blockquote>
<h2><a name="sec4" id="sec4"></a>3. Logiko zamenhofa</h2>
<p class="first">En la epoko zamenhofa, kaj certagrade eĉ ĝis nun, Latino estis modelo de lingvo internacia.  Ŝajnis ke sufiĉas simpligi la fleksian sistemon de Latino &ndash; kaj rezultos ideala lingvo internacia; en la jaro 1903ª Peano nomis do sian projekton <em>Latino sine flexione;</em> ni memoras la frapfrazon de<span lang="fr" class="fr"> <em>E. Boirac «l’Espéranto est le Latin de la démocratie»</em>.</span></p>
<p>Latinon tiam lernis ĉiuj gimnazianoj, do ankaŭ Zamenhofo kaj liaj kamaradoj bone konis la vorton<span lang="la" class="la"> <em>cado</em> </span>(kaj ties derivaĵon<span lang="la" class="la"> <em>casus</em></span>):</p>
<blockquote>
<p class="verse">
<em>Malamikete de las nacjes</em><br />
<strong><em>Kadó, kadó,</em></strong> <em>jam temp’ está !</em>
</p>
</blockquote>
<p>En Esperanto tamen la signifon de<span lang="la" class="la"> <em>cado</em> </span>transprenis la germandevena <em>fali;</em> la signifojn de<span lang="la" class="la"> <em>casus</em> </span>Zamenhofo distribuis inter <em>falo, okazo</em> kaj <em>kazo</em>.  (Poste la 2ª OA apartigis la signifon <em>hazardo</em>.)</p>
<p>Probable tio estas la kaŭzo, kial en la germanaj tradukoj de UV la vorto<span lang="de" class="de"> <em>Fall</em> </span>mankas en la tradukoj de <em>kazo</em> kaj <em>okazo:</em> Zamenhofo volis eviti eventualan konfuzon kun <em>falo</em>. Dudek jarojn poste, kiam tia konfuzo ne plu eblus, en la germana parto de la <em>Akademiaj korektoj</em> ja aperis la ĝustigo:</p>
<blockquote>
<p class="quoted"><strong>okaz⋅o</strong>:<span lang="de" class="de"> <u>Fall</u>, Ereignis, Gelegenheit</span></p>
</blockquote>
<p>Ankaŭ estas sufiĉe komprenebla, kial en la partoj angla kaj franca Zamenhofo uzis la tradukon<span lang="en" class="en"> <em>occasion:</em> </span>li elektis vorton kies ekstera formo plej similas al <em>okazo</em>, eĉ malgraŭ tio, ke la traduko esprimis nur parton de la intencitaj signifoj.  Propaganda truko, kiu en la posta epoko sekvigis merititan punon en la formo de hezitoj pri la signifodistribuo inter <em>okazo</em> kaj <em>kazo</em>.</p>
<p>La reviziantoj de la partoj franca kaj angla estis malpli atentaj ol la germanoj, kaj la tradukoj angla kaj franca ankaŭ post la <em>Akademiaj korektoj</em> restas misaj (kaj nesufiĉaj eĉ por traduki la <em>Antaŭparolon</em> de la Fundamento).</p>
<h2><a name="sec5" id="sec5"></a>4. Okazo kiel situacio</h2>
<p class="first">Reala aŭ imagata okazo implicas situacion:</p>
<blockquote>
<ul>
<li>La lingvo internacia (&#8230;) povos bone atingi sian celon nur <em>en tiu okazo</em>, se ĉiuj uzos ĝin plene egale [Z, Antaŭparolo al FK]</li>
<li>En <em>okazo</em> de efektiva milito la malamiko povus ataki vin de tiu flanko<br /> [Faraono, vol. 1ª, ĉap. 1ª]</li>
<li>En la <em>kontraŭa okazo</em> (se la situacio estos inversa) ni devus rigardi lin kiel perfidulon &#8230; [Faraono, vol. 3ª, ĉap. 12ª]</li>
</ul>
</blockquote>
<p>Kp la anglajn<span lang="en" class="en"> <em>in event of war, in event of force majeure, in the event of non-payment (of death, of disability, of an accident, of a fire)</em> </span>ktp.</p>
<p>Tiu signifo de la substantivo <em>okazo</em> akordas kun la maniero uzi la verbon <em>okazi</em> por demandi aŭ paroli pri atentinda situacio:</p>
<blockquote>
<p class="quoted">&ndash; <strong><em>Kio okazis?</em></strong> &ndash; kriis li minace. &ndash; Kial vi trumpetas alarmon, anstataŭ marŝi? [Faraono, vol. 1ª, ĉap. 4ª]</p>
</blockquote>
<blockquote>
<p class="quoted"><strong><em>Kio okazis? Okazis,</em></strong> ke programistoj uzantaj tiun program-lingvon konstatis, ke io ne estas en ordo: (&#8230;) [Francisko Simonnet: «Ĉu la lingvoj devas evolui?»]</p>
</blockquote>
<blockquote><p>
<span style="font-variant: small-caps">Linda</span>: Tom, kara! <strong><em>Kio okazas al vi?</em></strong> Eble vi laboras tro multe, kaj&#8230;</p>
<p><span style="font-variant: small-caps">Tom</span>: <strong><em>Nenio speciala okazas al mi.</em></strong> Kaj mi ne laboras tro multe. Fakte, mi laboras malmulte nun. La vera demando estas: <strong><em>kio okazas al vi, Linda?</em></strong><br />
[Gerda malaperis, ĉap. 1]</p>
</blockquote>
<p>«Situacio» estas maniero priskribi ion kio okazas aŭ povas okazi, esence do speco de okazo:</p>
<blockquote>
<p class="quoted">Dum la atakado (&#8230;) <strong>povas okazi situacio</strong>, kiun oni nomas <em>ofsajdo</em> [Tibor Ujlaky-Nagy: La sporta lingvo en Esperanto. HEA, 1972].</p>
</blockquote>
<p>Situacion oni povas taksi kaj eventuale profiti laŭ siaj planoj kaj bezonoj:</p>
<blockquote>
<ul>
<li>en <em>plej bona okazo</em> ni povos alveni nur noktomeze [PIV];</li>
<li>en <em>ekstremaj okazoj</em> (en situacioj de ekstrema bezono) oni uzas la specifan imunoglobulinon [Monato];</li>
<li><em>okazo</em> (favora situacio) kreas ŝteliston [Proverbaro];</li>
<li>kaj de tiam li <em>serĉis okazon</em>, por transdoni lin [<em>Mateo</em> 26:16];</li>
<li><em>kapti</em> [Z], <em>profiti la okazon</em> [PV].</li>
</ul>
</blockquote>
<p>Eble la malakcepto de la abstrakta signifo de <em>okazo</em> fare de iuj esperantistoj estas ŝuldata al malvasta interpreto de responda vorto nacilingva (ekz‑e de la angla<span lang="en" class="en"> <em>event</em></span>), kontraŭ kiu avertas <a href="http://www.lojban.org/static/publications/level0/brochure/comp.html#AEN7465">lernolibro pri Loĵbano</a>:</p>
<blockquote>
<p class="quoted"><span lang="en" class="en">The final <em>selbri</em> form we cover here isn’t found very often in <em>selbri</em> in their most basic form. However, it turns out to be one of the most important constructs in the language (&#8230;) The word <code>nu</code> indicates an <strong>event abstraction</strong>, the most common kind of abstraction found in Lojban (&#8230;) The term <em>event</em> should not be misconstrued. In Lojban, it can refer to a momentary occurrence, or to a situation lasting hours, days, or even an indefinite period of time. <code>nu</code> can stand for any of these kinds and durations of events. Other words may substitute for nu when you need to be specific and indicate particular <strong>event contours</strong>, such as a <strong>point event</strong> in time (<code>mu’e</code>) or a steady, unchanging <strong>state</strong> (<code>za’i</code>) of indefinite duration.</span></p>
</blockquote>
<p>Kp la rezonadon de Zamenhofo en la «Aldono al la Dua Libro de l’ Lingvo Internacia»:</p>
<blockquote>
<p class="quoted">&#8230; ĉar la kongreso povas ankoraŭ ne efektiviĝi, kaj se ĝi efektiviĝos, povas ankoraŭ <strong>okazi</strong>, ke ĝi donos neniajn praktikajn rezultatojn.</p>
</blockquote>
<p>Temas pri hipoteza kongreso, dum kies okazigo povas <em>okazi</em>, ke io <em>ne okazos</em>. Do, okazo, kiu konsistas en neokazo.  Simile:</p>
<blockquote>
<p class="quoted">Sed ankaŭ povas <strong>okazi</strong> ke ni nek ĝojas nek malĝojas.<br />
[Platono, tr. D. Broadribb: La Respubliko]</p>
</blockquote>
<blockquote>
<p class="quoted">Ne rajtas <strong>okazi</strong>, ke ni ne solidariĝu en ĝusta tempo kaj ke ni ne montru tiun komprenon, seriozon kaj kuraĝon, kiun postulas la rekta rigardo al la realo. [<span lang="de" class="de">A. Schweitzer, tr. Ferenc SZILÁGYI:</span> Averto. «Norda Prismo», 57:3]</p>
</blockquote>
<h2><a name="sec6" id="sec6"></a>5. Okazoj faklingvaj</h2>
<p class="first">Plej ofte, la fakaj uzoj de komunlingva vorto prezentas du specojn de tropoj: metonimion kajaŭ metaforon.</p>
<p>Kuracisto aŭ natursciencisto observas fenomenojn; fenomeno estas speco de okazo; do, la uzo de <em>okazo</em> rilate al manifestiĝo de malsano estas sufiĉe simpla <strong>metonimio</strong>.</p>
<p>Rezonado, kian oni trovas en teksto filozofia aŭ matematika, ofte aperas kiel metafora vojaĝo: «la <em>deira</em> punkto de nia rezonado», «ni <em>transiru</em> al sekva temo» ktp.  En tiu metafora vojaĝo oni povas renkonti disvojiĝojn, alternativojn; povas <em>okazi</em> tia aŭ alia <em>situacio</em> (principe oni devas esplori ĉiujn <em>eblojn</em> ĉe ĉiu disvojiĝo: x&lt;0; aŭ x=0; aŭ x&gt;0 ktp); al tiuj alternativaj situacioj kaj ebloj respondas la <strong>metafora uzo</strong> de la vorto <em>okazo</em>.</p>
<p>Kaj fojfoje tiuj du tropoj povas kombiniĝi.</p>
<h3><a name="sec7" id="sec7"></a>5.1. Ano de klaso da fenomenoj (okazo klasifika)</h3>
<p class="first">En la sciencoj naturaj kaj sociaj ofte temas pri <em>klaso da fenomenoj</em>, kiujn oni esploras, komparas, klasas, eksplikas ktp.</p>
<p>Fenomeno povas esti konkreta <em>fakto</em>, okazo observita en specifaj loko kaj tempo (ekz‑e la hieraŭa fulmotondro aŭ malsano ĉe la najbaro); aŭ ĝi povas esti ĝeneraligita fenomeno (kompreninte la fenomenon fulmotondro oni elpensis fulmosuĉilon; la malsano de la najbaro estas okazo de ĥolero).</p>
<p>Metonimie oni povas uzi nomojn de aĵoj aŭ eĉ personoj por paroli pri rilataj fenomenoj:</p>
<blockquote>
<p class="quoted"><em>la libro «La fenomeno Esperanto» de William Auld</em></p>
</blockquote>
<blockquote>
<p class="quoted"><em>Miguel Fernández (&#8230;) prezentas la fenomenon Federico García Lorca sur 6 paĝoj</em><br />
[LOdE] (t.e. liajn verkojn kiel parton de la literatura procezo, la biografion kiel parton de la socia vivo ktp)</p>
</blockquote>
<blockquote>
<p class="quoted"><em>la personoj, kiuj nepre deziras diferencigi la francajn<span lang="fr" class="fr"> «instruire» </span>kaj<span lang="fr" class="fr"> «enseigner», </span>povas tre bone en la unua <u>okazo</u> uzi «instrui» kaj en la dua «lernigi»</em> [LR 12/120A]</p>
</blockquote>
<blockquote>
<p class="quoted"><em>Prave vi diras, ke la frazoj «ŝi kutimas havi ĉe sia zono ĉu rozon, ĉu diamanton» kaj «diru tion ĉu al la kapitano, ĉu al la leŭtenanto» estas ne tre bonaj; en la unua <u>okazo</u> mi preferus «jen», en la dua «aŭ»</em> [LR 21/122]</p>
</blockquote>
<blockquote><p><a name="war-piv" id="war-piv"></a></p>
<p class="quoted"><em>Mi same konservis la formojn kun</em> ĥ, <em>kvankam en pluraj <u>okazoj</u></em> (<em>ekz.</em> ĥemio, meĥanismo) <em>la nuna uzado pli kaj pli decideme preferas la formojn kun</em> k.<br />
[G. Waringhien: Antaŭparolo al PIV, p. xii] (<em>okazoj</em> = <em>vortoj</em>)</p>
</blockquote>
<blockquote>
<p class="quoted">&#8230; <em>ekz. oni ne povas uzi</em> komenci <em>anstataŭ</em> komenciĝi, <em>ĉar en ambaŭ <u>okazoj</u> temas pri la sama procezo.</em> [G. Waringhien: Antaŭparolo al PIV, p. xiii]</p>
</blockquote>
<p>Aliflanke, oni povas rilatigi konkretan okazon kun okazo (aŭ fenomeno) abstrakta (klasi okazon):</p>
<blockquote>
<p class="quoted">― Tio estas kurioza okazo de la malsano nomata: la monomanio de la memmortigo, diris la sanoficiro patose [KP]</p>
</blockquote>
<blockquote>
<p class="quoted">tio estis bela okazo de hemiplegio [Kabe, citite laŭ PIV]</p>
</blockquote>
<p>La terminoj «speciala okazo», «ĝenerala okazo», «degenera okazo», «lim-okazo», «ekstrema okazo» implicas du nivelojn de la nocio «okazo»: la pli abstraktan tipa-klasan, kaj la konkretan; laŭ NPIV,</p>
<blockquote>
<p class="quoted"><strong>lim⋅okazo</strong>: okazo, troviĝanta ĉe la limo inter la efikzonoj de du reguloj, leĝoj ks, el kiuj jen unu jen la alia povus aplikiĝi:<br />
<em>tiu estas limokazo inter murdo kaj senintenca mortigo.</em></p>
</blockquote>
<p>Evitante la metaforon pri «limo» eblus diri, ke «limokazo» estas konkreta okazo kiu kombinas trajtojn de du (aŭ pluraj) tipaj okazoj. Reala ekzemplo:</p>
<blockquote>
<p class="quoted">kunskriboj de O-vortoj kaj A-vortoj estas limokazoj inter apartaj kaj kunmetitaj vortoj [<a href="http://bertilow.com/pmeg/gramatiko/specialaj_priskriboj/apudmeto.html">PMEG</a>].</p>
</blockquote>
<h4><a name="sec8" id="sec8"></a>Noto etimologia</h4>
<p class="first">Etimologie kaj signife <em>fenomeno</em> kaj <em>fakto</em> estas specoj de <em>okazo</em>.</p>
<p>La greka φαινόμενον signifas <em>apero;</em> laŭ NPIV,</p>
<blockquote>
<p class="quoted"><strong>fenomen¹o</strong>: (&#8230;) <strong>2</strong> [KOMUNE] Natura aŭ eksperimenta <strong><em>okazaĵo</em></strong>, aparte rimarkita k klasigita:<br />
<em>astronomiaj, fizikaj, spiritaj fenomenoj;</em><br />
<em>ĉiu, por klarigi la fenomenon, elpensis sian teorion</em> [Z];<br />
☐ <em>perioda, neperioda fenomeno.</em><br />
☞ <strong><em>apero</em></strong>, efiko.</p>
</blockquote>
<p>La difino estas fuŝeta, ĉar samkiel <em>okazo</em>, fenomeno povas esti ne nur individua apero (kion probable celas «okazaĵo»), sed la tuta klaso, la ĝenerala tipo da samspecaj «okazaĵoj».  Kiam oni diras, ke Neŭtono esploris la fenomenon ĉielarko, oni ne celas individuan «okazaĵon, aparte rimarkitan» en la 1718ª jaro.</p>
<p>La latina <em>factum</em> origine signifis <em>faro, faritaĵo</em>, kaj en la moderna lingvo <a href="http://www.reta-vortaro.de/revo/art/fakt.html#fakt.0o">iĝis</a></p>
<blockquote>
<p class="quoted">Reala, nefikcia okazo, evento, fenomeno, pri kiu oni fidinde scias kaj kiun oni povas uzi kiel bazon por konkludo, rezonado aŭ pruvo.</p>
</blockquote>
<h3><a name="sec9" id="sec9"></a>5.2. Okazo disjunkcia (dilemа, alternativa)</h3>
<p class="first">En matematiko, logiko, filozofio, inĝenierado oni ofte devas analizi alternativojn, rezoni surbaze de la derivregulo nomata <em>dilemo</em> (pli sistemema, pli matematikeca termino estus <em>du⋅lemo</em> &ndash; kaj ankaŭ <em>tri⋅lemo, kvar⋅lemo, &#8230; plur⋅lemo</em>):</p>
<blockquote>
<p class="quoted"><span class="f">A</span>∨<span class="f">B</span>; <span class="f">A</span>⇒<span class="f">C</span>; <span class="f">B</span>⇒<span class="f">C</span> ⊨ <span class="f">C</span></p>
</blockquote>
<p>Vorte:</p>
<ol>
<li>Veras «<span class="f">A</span> aŭ <span class="f">B</span>» (ekz‑e z&lt;0 aŭ z≥0);</li>
<li>Veras, ke «se <span class="f">A</span>, tiam <span class="f">C</span>»;</li>
<li>Veras, ke «se <span class="f">B</span>, tiam <span class="f">C</span>»;</li>
<li><strong>Sekve</strong>, veras <span class="f">C</span>.</li>
</ol>
<p>Ekzemple:</p>
<ol>
<li>La kastelon eblas penetri nur per la ponto <strong>aŭ</strong> transnaĝante la fosaĵon.</li>
<li>Se fremdulo iros per la ponto, la gardistoj lin vidos.</li>
<li>Se fremdulo naĝos trans la la fosaĵon, la gardistoj lin vidos.</li>
<li><strong>Sekve</strong>, fremdulo ne povos penetri la kastelon nerimarkite.</li>
</ol>
<p>En ĉi tiu ekzemplo (2) kaj (3) estas eventualaj okazoj kaj rektasence, kaj metafore; simile programisto verkanta programon konsideras eventualajn <em>okazojn</em> kaj indikas konvenajn preskribojn por ili, ekz‑e en difino de signum-funkcio:</p>
<pre class="example">
FUNKCIO sg(reela: x): entjera;
STARTO
  SE x &lt; 0.0 TIAM sg := -1
  ALIE SE x &gt; 0.0 TIAM sg := 1
  ALIE sg := 0;
FINO;
</pre>
<p>Vorte:</p>
<ul>
<li>Ekzamenu la valoron de <code>x</code>.  Eblas tri <em>okazoj:</em></li>
<li>povas <em>okazi</em>, ke <code>x</code> estas negativa; en tia <em>okazo</em> liveru <code>-1</code>;</li>
<li>povas <em>okazi</em>, ke <code>x</code> estas pozitiva; en tia <em>okazo</em> liveru <code>1</code>;</li>
<li>en la cetera(j) <em>okazo(j)</em> liveru <code>0</code>.</li>
</ul>
<h3><a name="sec10" id="sec10"></a>5.3. La sinonima vorto <em>eblo</em></h3>
<p class="first">En la ĵusa sekcio plurfoje aperis la vortoj «povas» kaj «eblas». Tio ne estas hazarda, la vorto <strong><em>eblo</em></strong> ofte estas interŝanĝebla kun la vorto «okazo».  <a href="http://www.reta-vortaro.de/revo/art/ebl.html#ebl.0o">ReVo</a> ĝin jene difinas:</p>
<blockquote>
<p class="quoted"><strong>eblo</strong>: Io kio povas okazi, io kion oni povas profiti &#8230;</p>
</blockquote>
<p>kaj pri la signifo kiu nin interesas (kaj kiun la PIV-oj perdis) donas ekzemplon el <a href="http://akademio-de-esperanto.org/aktoj/aktoj2/konsultoj.html#prilauzodelarefleksivoj">akademia klarigo pri la refleksivoj</a>:</p>
<blockquote>
<p class="quoted"><em>deverbaj substantivoj ofte povas montri egale aŭ la agon aŭ rezulton de la ago &#8230; la du lastaj ekzemploj &#8230; ilustras la unuan eblon</em>.</p>
</blockquote>
<p>Similan sinonimecon prezentas aliaj lingvoj, <a href="http://www.cut-the-knot.org/arithmetic/algebra/GaussLemma.shtml">ekz‑e la angla</a>:</p>
<blockquote lang="en" class="en"><p>
  Now <u>there are two possibilities</u>: either <i>b</i> divides <i>c<sub>n</sub></i> or not; <u>in the latter case</u>, it divides <i>m</i>. <u>In the first case</u>, we are done. Otherwise, set <span style="white-space: nowrap"><i>mʹ</i> = (<i>r—q</i>)<i>m</i>.</span> Then &#8230;
</p></blockquote>
<p>En ĉi tiu ekzemplo la vorton<span lang="en" class="en"> <em>possibility</em> </span>(t.e. <em>eblon</em>, t.e. «tion, kio povas okazi», t.e. <em>okazon</em>) referencas kiel sinonimo la vorto<span lang="en" class="en"> <em>case</em>, </span>responda al <em>okazo</em>.</p>
<h2><a name="sec11" id="sec11"></a>6. La nedeklinacia <em>kazo</em></h2>
<p class="first">La plej grava leksikografia antaŭanto de PV, la sencodifina «<a href="http://eo.wikipedia.org/wiki/Vortaro_de_Esperanto">Vortaro de Esperanto</a>» fare de Kabe (unue eldonita en 1911), difinas por <em>kazo</em> la signifon deklinacian kaj nenion alian.  Nedeklinacia signifo de <em>kazo</em> aperas en PV (unue eldonita en 1930).</p>
<h3><a name="sec12" id="sec12"></a>6.1. La Plena vortaro (PV)</h3>
<p class="first">PV difinas:</p>
<blockquote>
<p>*<strong>kazo</strong></p>
<ol>
<li>(G) { kazo deklinacia }</li>
<li>Difinita aparta okazo:
<ul>
<li><em>en tiu kazo mi prenas pluvombrelon;</em></li>
<li><em>la leĝo ne antaŭvidis tiun kazon.</em></li>
</ul>
</li>
</ol>
</blockquote>
<p>La kapvorto estas markita per steleto, kiel vorto fundamenta &ndash; kaj la uzanto de PV apenaŭ povas rezisti la eraran impreson, ke ambaŭ indikitaj signifoj estas fundamentaj.</p>
<p>Nu, la dua signifo estas nefundamenta, kaj ties difino estas fuŝa.  Kion signifas «difinita»?  Kion signifas «aparta»?  La difino neniel sufiĉas por kompreni, kiajn okazojn oni nomu «kazo», ĝi estas uzebla nur por esperantistoj kiuj konas la celatan signifon el alia lingvo.</p>
<p>Ankaŭ la ekzemploj malkoheras kun la difino:</p>
<blockquote>
<p class="quoted">En tiu difinita aparta okazo mi prenas pluvombrelon</p>
</blockquote>
<p>&ndash; ĉu ĉi tiun strangaĵon oni celis?</p>
<blockquote>
<p class="quoted">La leĝo ne antaŭvidis tiun difinitan apartan okazon</p>
</blockquote>
<p>&ndash; normale leĝo ne temas pri «apartaj okazoj», normale ĝi difinas abstraktan situacion.  Eblus korekti anstataŭigante <em>tiun</em> per <em>tian;</em> tamen «tiun» ne estas hazarda, ĝi esprimas la ideon de la ekzemplo kiun kutimas doni la francaj vortaroj: <em>la leĝo ne antaŭvidis ĉi tiun situacion</em> (abstraktan).  Ĉi tiun probable celatan signifon la difino maltrafas.</p>
<p>Ĝin tamen ebligas la dua signifo de <em>okazo</em> :</p>
<blockquote>
<p>*<strong>okazo</strong></p>
<ol>
<li>Tio, kio okazas &#8230;</li>
<li>Difinita aparta cirkonstanco; = kazo <i>2</i>&#8230;</li>
<ul>
<literal></literal></ul>
</ol>
</blockquote>
<p>Rimarkindas, ke ĉe <em>kazo.2</em> estas nur du ekzemploj, ambaŭ neatribuitaj; dum ĉe <em>okazo.2</em> aperas (apud tri aliaj) du ekzemploj zamenhofaj kaj unu fare de Kabe.</p>
<h3><a name="sec13" id="sec13"></a>6.2. PIV</h3>
<p class="first">La PIV-a difino de <em>kazo</em> konsiderinde limigis la negramatikajn signifojn, tiel ke la pluvombrela PV-ekzemplo ne estas per ĝi klarigebla:</p>
<blockquote><p><a name="PIV-kazo" id="PIV-kazo"></a><strong>*kaz/o</strong></p>
<ol>
<li>Λ { la deklinacia <em>kazo</em>, ĉi tie neinteresa }</li>
<li><span style="font-variant: small-caps">jur</span> Difinita, aparte studinda okazaĵo:
<ul>
<li><em>la leĝo ne antaŭvidis tiun kazon;</em></li>
<li><em>difini jurajn sankciojn en konkretaj individuaj kazoj.</em>
    </li>
</ul>
<p>  ☞ kazuo.</li>
<li><span style="font-variant: small-caps">med</span> Manifestiĝo de malsano, konsiderata ĉe difinita individuo:
<ul>
<li><em>ne ekzistas du identaj kazoj;</em></li>
<li><em>tio estas kuranta kazo de gripo;</em></li>
<li><em>benigna, maligna kazo.</em></li>
</ul>
</li>
</ol>
<p><strong>militkazo</strong> <span style="font-variant: small-caps">jur</span> Ago, kiu per si mem povas pravigi militproklamon (<em>casus belli</em>).
</p></blockquote>
<p>La steleto plu misprezentas ĉiujn signifojn kiel fundamentajn.</p>
<h4><a name="sec14" id="sec14"></a>6.2.1. La jura <em>kazo</em></h4>
<p class="first">En la jura difino anstataŭ <em>okazo</em> nun aperas malklara vorto <em>okazaĵo</em> (difinita kiel «io, okazinta pli-malpli hazarde»; la vortaro franca-esperanta klarigas, ke la celata signifo estas <em>incident, fait</em>). Min tio impresas kiel koncepta ŝanĝo: la juran ekzemplon de la PV-difino mi interpretus kiel abstraktan stiacion, okazon tipan; PIV transformas ĝin en individuan okazon konkretan; la leĝa ekzemplo povus do esti precizigita kiel «La leĝo ne antaŭvidis lian hieraŭan trafikakcidenton».  Por mi tio sonas strange.</p>
<p>Iuj vidas en tiu ekzemplo tion, kion en la normala Esperanto oni nomas «<a href="http://www.reta-vortaro.de/revo/art/afer.html#afer.jugx0o">juĝafero</a>» aŭ simple «afero» (kaj angle tio estas unu el la signifoj de <em>case</em>):</p>
<blockquote><p>
*<strong>afero</strong><br />
&#8230;<br />
<strong>4</strong> <span style="font-variant: small-caps">jur</span> Tio, kio estas diskutata antaŭ juĝisto(j):</p>
<ul>
<li><em>defendu aferon de vidvino</em> (Jesaja, 1:17);</li>
<li><em>havi aferon kun iu</em> [Z];</li>
<li><em>kiam oni estas maljusta kontraŭ homo en lia juĝa afero</em> … [Z];</li>
<li><em>mi esperas, ke mia afero venos baldaŭ antaŭ la tribunalon;</em></li>
<li><em>krima, sensacia afero.</em></li>
</ul>
<p>☞ proceso.
</p></blockquote>
<p>Nu, eĉ kun tia interpreto la ekzemplo aspektas iom strange: «la leĝo ne antaŭvidis tiun juĝaferon».  Supozeble okazis mallerta redaktado pro miskompreno de la celata signifo de <em>kazo:</em> ekzemplon celantan signifon francan redaktis persono pensanta anglosakse.</p>
<p>La francan signifon (kaj tiun de PV) eblas ilustri per la ekzemplo [KP]:</p>
<blockquote>
<p class="quoted">&ndash; Sed, via markiza Moŝto, mi troviĝis en <em>okazo de rajta defendo</em></p>
</blockquote>
<p>(la leĝo antaŭvidis tipan situacion, en kiu oni rajtas sin defendi per armilo).  Dum la anglosaksan signifon povas ilustri la ekzemplo el «Monato»:</p>
<blockquote>
<p class="quoted">la juĝisto ekzamenis 60 kazojn dum 28 tagoj kaj nuligis 54 el ili.</p>
</blockquote>
<p>La supraĵa internacieco de la termino ne nur ne klarigis la uzon, ĝi kaŭzis miskomprenon.</p>
<p>La 2ª jura PIV-ekzemplo ne lasas dubon ke temas pri individuaj okazoj; parenteze mi notu la skizofrenian uzon de la vorto <em>sankcio</em>, kiu ĉe Zamenhofo ĉiam signifas aprobon, sed ĉi-okaze aperas kun preskaŭ kontraŭa signifo, proksima al <em>puno</em>.  Mi notas tion, ĉar tia senpripensa uzo interlingvaeca kompletigas la fetiĉisman uzon de <em>kazo</em> &ndash; ambaŭ estas trajtoj de unu sama lingva sinteno.  (Por la puna signifo de la internacia vorto mi <a href="http://pok.heliohost.org/eo/artikoloj/AdE/oa1.html#sec66">aliloke</a> proponis la vorton «sankciumo».)</p>
<h4><a name="sec15" id="sec15"></a>6.2.2. La medicina <em>kazo</em></h4>
<p class="first">La difino kaj la 1ª ekzemplo temas pri individuaj okazoj; la 2ª ekzemplo tamen malakordas kun la difino, kaj prezentas tion, kion mi nomus ne «kazo», sed <em>formo</em> de gripo (ekz‑e la epidemia stamo <tt> A&nbsp;H5N1</tt>).</p>
<p>Ĉe Zamenhofo kaj Kabe, ambaŭ medicinistoj, la medicina termino estas «okazo»; ekz‑e [KKK]:</p>
<blockquote><p>
La konjunktivo estas glata kaj ne ŝvelinta; nur en malnovaj <strong><em>okazoj</em></strong> aperas hipertrofio de la konjunktivo kun ĝia dikiĝo kaj velursimila karaktero &#8230;</p>
<p>En kelkaj <strong><em>okazoj</em></strong> la sekrecio, anstataŭ esti pliigita, ŝajnas eĉ malpliigita. Pro la tre malgranda aŭ eĉ tute mankanta pliiĝo de la sekrecio kelkaj aŭtoroj difinas multajn <strong><em>okazojn</em></strong> de kronika kataro ne kiel tian, sed kiel hiperemion de la konjunktivo &#8230;</p>
<p>Oni uzas ĝin nur en tiuj <strong><em>okazoj</em></strong>, en kiuj la kataro estas akompanata de pli forta sekrecio kaj do malfirmiĝo de la konjunktivo &#8230;</p>
</blockquote>
<h4><a name="sec16" id="sec16"></a>6.2.3. Kazuistiko kaj <em>case study</em></h4>
<p class="first">La jura paragrafo de la PIV-a difino de <em>kazo</em> referencas la ekzotan vorton <em>kazuo</em> (kiun, verdire, mi neniam vidis aŭ aŭdis en la reala uzo).</p>
<p>Tiu <em>kazuo</em> evidente estas retroformita el <em>kazuistiko</em>; probable, estas senutile ekzameni ties latinan etimologion. (En Latino<span lang="la" class="la"> <em>casu</em> </span>formale estas ablativo de<em lang="la"> casus</em>.  La latina<em lang="la"> Casus Ablativus </em>konfuzas tri pralingvajn kazojn: la lokan, la deiran &ndash; t.e. la proprasencan «ablativon» &ndash; kaj la ilan.  Por «kazuistiko» plej konvenus la signifo lokkaza, t.e.<span lang="la" class="la"> <em>casu</em> </span>= «en okazo», kvankam fakte tiu ablativo adverbiĝis kun la signifo «hazarde».)</p>
<p>En la naciaj lingvoj la vortoj respondaj al <em>kazuistiko</em> havas ĝenerale malaproban nuancon, proksiman al <em>sofistiko</em> kaj <em>harfendado</em>.  Ĝenerale temas pri analizo de ekzemplaj okazoj, kiujn do PIV proponas nomi <em>kazuoj;</em> principe tiuj kazuoj povus aparteni al diversaj fakoj; ruse kaj angle temas precipe pri «kazuoj» juraj, dum por PIV, laŭ la tradicio franca, temas nur pri la problemoj moralaj.</p>
<p>Laŭ <a href="http://cs.wikipedia.org/wiki/Kazuistika">la Ĉeĥa Vikipedio</a>, kazuistiko plej evidente funkcias en</p>
<ul>
<li>medicino, kiel «okazostudado» <span lang="cs" class="cs">(<em>případová studie</em>)</span></li>
<li>klinika psiĥologio, psiĥiatrio, «sociala laboro» ktp</li>
<li>juro, precipe en la precedenca anglosaksa<span lang="en" class="en"> <em>Case Law</em> </span>kaj la islama Ŝario</li>
<li>etiko &ndash; tio sola, kion priskribas la PIV-oj.</li>
</ul>
<p><a href="http://pl.wikipedia.org/wiki/Kazuistyka">La pola Vikipedio</a> referencas kiel medicinajn ekzemplojn la librotitolojn<span lang="pl" class="pl"> <em>Kazuistyka gastro­enterologiczna u dzieci</em> </span>(Infana kazuistiko gastroenterologia) kaj<span lang="pl" class="pl"> <em>Kazuistyka psychiatryczna</em> </span>(Kazuistiko psiĥiatria).</p>
<p><em>Kazuo</em> povus signifi «okazon uzatan kiel objekto de studado aŭ lernado»; do, kiel faka sinonimo de «ekzemplo»; tamen la vorto «kazuistiko» estas tro kompromitita.  Por ties moderna versio<span lang="en" class="en"> <em>the case study</em> </span>iuj preferas transskribi la anglan vorton kaj paroli pri <a href="http://ru.wikipedia.org/wiki/%D0%9C%D0%B5%D1%82%D0%BE%D0%B4_%D0%BA%D0%B5%D0%B9%D1%81%D0%BE%D0%B2">кейс-метод</a> (kejs-metodo), kiu konsistas en studado de <em>kejsoj</em> (ekzemplaj okazoj).</p>
<h4><a name="sec17" id="sec17"></a>6.2.4. <em>Casus belli</em></h4>
<p class="first">Preskaŭ ĉiuj esperantistoj, kiujn mi demandis pri la PIV-a <em>militkazo</em>, deklaris ĉi tiun uzon de <em>kazo</em> stranga kaj neregula.  Tamen malfacilas korekti tiun misaĵon per esprimo pli trafa.</p>
<p>La problemo konsistas en tio, ke en Esperanto (samkiel en la angla) mankas vorto sence egala al la jura signifo de la rusa «повод» aŭ de la germana<span lang="de" class="de"> „der Anlass“.  </span>Temas pri formala kialo, formala pravigo, kiu akompanas juran pretendon, apelacion, &#8230; militproklamon.  Tiu formala kialo povas esti la vera motivo de la koncerna ago &ndash; sed eventuale nur preteksto, ebliganta ja juran procedon:</p>
<ul>
<li>кассационный <u>повод</u> (pravigo por kasacio) —<span lang="en" class="en"> <em>ground</em> for cassation</span></li>
<li><u>повод</u> к разводу (preteksto por divorco) —<span lang="en" class="en"> <em>ground</em> for divorce</span></li>
<li><u>повод</u> к войне (deklarita kialo de militproklamo) —<span lang="en" class="en"> casus belli (<em>the stated reason</em> for war)</span></li>
</ul>
<p>La francoj uzas por tiu signifo la saman vorton<span lang="fr" class="fr"> <em>cas</em> (<em>cas de divorce</em> </span>ktp &ndash; vd <a href="#LITTRE">ĉi-sube</a>), sed por Esperanto tio ne konvenas.  En Esperanto oni devas uzi plurvortajn ĉirkaŭfrazojn, ekz‑e «formala pravigo».</p>
<h3><a name="sec18" id="sec18"></a>6.3. La franca <em>cas</em></h3>
<p class="first">Laŭ la vortaro<span lang="fr" class="fr"> <em>Le petit Robert:</em></span></p>
<blockquote>
<p>
1. <strong class="fr" lang="fr">cas</strong></p>
<ol type="I">
<li> (komunlingve)
<ol>
<li><strong class="fr" lang="fr">cas</strong> = kio okazas aŭ kion oni supozas okazi (<em class="fr" lang="fr">ce qui arrive ou est supposé d’arriver</em>):
<ul>
<li><em class="fr" lang="fr">cas de force majeur</em> (superforta okazo)</li>
<li><em class="fr" lang="fr">cas spécial, général, particulier</em> (okazo speciala, ĝenerala, aparta)</li>
<li><em class="fr" lang="fr">cas limite</em> (limokazo)</li>
<li><em class="fr" lang="fr">cas type</em> (tipa okazo)</li>
<li><span class="fr" lang="fr"><em>c’est le cas de</em> + inf.,<br />
            <em>c’est le cas ou jamais</em></span> (favora cirkonstanco: jen okazo por, jen la [unika] {okazo|ŝanco} aŭ neniam)</li>
</ul>
</li>
<li><strong class="fr" lang="fr">en cas</strong> (= se, kiam)
<ul>
<li>(pluvombrela ekzemplo)</li>
</ul>
</li>
<li><strong class="fr" lang="fr">un grand cas</strong> (gravaĵo; arkaike)</li>
</ol>
</li>
<li>
    (faklingve)</p>
<ol>
<li><span style="font-variant: small-caps">jur</span> situacio difinita en kriminala kodekso:
<ul>
<li><em class="fr" lang="fr">cas prévu par la loi</em> (la leĝo antaŭvidis tian {situacion|okazon})</li>
</ul>
</li>
<li><span style="font-variant: small-caps">rel</span> <em class="fr" lang="fr">cas de conscience</em> (morala problemo)</li>
<li><span style="font-variant: small-caps">med</span> <em class="fr" lang="fr">un cas grave, bénin, désespéré</em>
    </li>
</ol>
</li>
</ol>
<p>
2. <strong class="fr" lang="fr">cas</strong> <span style="font-variant: small-caps">gram</span> (&#8230;)</p>
</blockquote>
<p>Similan dispartigon prezentas<span lang="fr" class="fr"> <em>Le petit Larousse.</em></span></p>
<p>T.e. la grupigo estas alia ol en PIV.  La francaj vortaroj rigardas la okazo-signifojn kiel unu grupon semantikan, kune kun la signifoj juraj kaj medicinaj; kaj la gramatikan kazon kiel ties homonimon; PIV inverse, movas la fakajn signifojn sub «kazo»n.</p>
<p><a name="LITTRE" id="LITTRE"></a>La vortaro de<span lang="fr" class="fr"> Littré </span>aldonas kelkajn instruajn ekzemplojn:</p>
<blockquote>
<ul>
<li><span lang="fr" class="fr"> <em>Un cas de guerre, de divorce (événement, fait pouvant entraîner la guerre, le divorce)</em> &ndash; </span>formala pravigo por milito, divorco (kp «militkazo»)</li>
<li><span lang="fr" class="fr"> <em>On trouvera toujours un cas d’annulation</em> (oni ĉiam trovos kialon por nuligo &ndash; </span>kp «kasacio» ĉi-supre)</li>
<li><span lang="fr" class="fr"> <span style="font-variant: small-caps">mat</span> <em>Cas d’égalité, de similitude des triangles</em> &ndash; </span>(kriterioj pri {egaleco ¦ simileco} de trianguloj)</li>
</ul>
</blockquote>
<p>Kp la tradukojn en la franca-esperanta vortaro (<span lang="fr" class="fr">J. Le Puil, J.-P. Danvy: Grand dictionnaire Français–Espéranto.</span> Parizo, 1992):</p>
<blockquote class="fr" lang="fr">
<p><strong>cas</strong></p>
<ul style="list-style-type: none;">
<li>(<em>ce qui arrive</em>) <u>okazo, okazaĵo, evento</u>.</li>
<li>(<em>circonstance, conjoncture</em>) okazo, cirkonstanco, situacio.</li>
<li><strong>cas d’espèce</strong> aparta okazo; aparta kazo.</li>
<li><strong>au cas où, au cas que</strong> en la okazo se.</li>
<li><strong>c’est le cas de + inf.</strong> oportunas + inf.</li>
<li><strong>dans le cas présent</strong> nunokaze, ĉi-okaze.</li>
<li><strong>en tout cas, dans tous les cas</strong> ĉiaokaze, ĉiuokaze; ĉiukaze.</li>
<li><strong>en ce cas</strong> tiuokaze. (&#8230;)</li>
<li><strong>cas de divorce</strong> kazo de divorco.</li>
<li><strong>cas de groppe</strong> kazo de gripo.</li>
<li><strong>cas de guerre</strong> (<em>casus belli</em>) militkazo, militkaŭzo (&#8230;)</li>
</ul>
</blockquote>
<h3><a name="sec19" id="sec19"></a>6.4. La angla <em>case</em></h3>
<p class="first">Por kompreni la negramatikajn signifojn de la kazula <em>kazo</em> anglalingvaj vortaroj ofte pli utilas ol la esperantaj.</p>
<p>Ekz‑e jen frazo el «Monato» (prezentita de kazuloj kiel modela):</p>
<blockquote>
<p class="quoted">En <strong><em>unu kazo,</em></strong> juĝisto ekzamenis <strong><em>60 kazojn</em></strong> dum 28 tagoj kaj <strong><em>nuligis</em></strong> 54 el ili.</p>
</blockquote>
<p>Ĉi tie «unu kazo» estas simple «unu okazo», kiel en la plej unua ekzemplo de la ĉi-suba difino <span lang="en" class="en">(<em><u>In some cases</u> people have had to wait&#8230;</em>)</span>.  La «60 kazoj» rilatas al la signifo 5ª (juĝafero) &ndash; sed kion signifu «nuligi juĝaferon»?  Oni povas nuligi juĝan decidon, ne aferon.  Retrotradukante mi supozas, ke temas pri<span lang="en" class="en"> <em>to dismiss a case</em>, </span>t.e. «fermi, ĉesigi, malakcepti aferon».</p>
<p>Jen la difino de<span lang="en" class="en"> <em>case</em> </span>laŭ<span lang="en" class="en"> <em>Oxford Advanced Learner’s Dictionary</em> :</span></p>
<blockquote><p>
<strong class="en" lang="en">case</strong></p>
<ul>
<li><span class="en" lang="en">SITUATION</span> (Situacio)
<ol>
<li><span class="en lang="en">a particular situation or a situation of a particular type</span>
<ul>
<li><em class="en" lang="en">In some cases people have had to wait several weeks for an appointment</em><br />
            (en iuj okazoj homoj devis atendi akcepton dum kelkaj semajnoj)</li>
<li><em class="en" lang="en">The company only dismisses its employees in cases of gross misconduct</em><br />
            (la kompanio maldungas siajn dungitojn nur en okazo de grava miskonduto)</li>
<li><em class="en" lang="en">It’s a classic case <!--(= a very typical case)--> of bad planning</em><br />
            (tio estas tipa ekzemplo pri misa planado)</li>
</ul>
</li>
<li><span class="en" lang="en"><strong>the case (that…)</strong> the true situation</span>:
<ul>
<li><em class="en" lang="en">If that is the case, we need more staff</em><br />
            (se tiel estas, tiam necesas pligrandigi la personaron)</li>
<li><em class="en" lang="en">It is simply not the case that prison conditions are improving</em><br />
            (tio, ke la malliberejaj kondiĉoj pliboniĝas, estas simple malvera)</li>
</ul>
</li>
<li><span class="en" lang="en">a situation that relates to a particular person or thing</span>
<ul>
<li><em class="en" lang="en">In your case, we are prepared to be lenient</em><br />
              ({en via okazo | rilate al vi} ni pretas esti indulgemaj)</li>
<li><em class="en" lang="en">I cannot make an exception in your case</em><br />
            (mi ne povas fari escepton { en via okazo | en via afero | pri vi } )</li>
<li><em class="en" lang="en">Every application will be decided  on a case-by-case basis</em><br />
            (ĉiu peto estos traktata aparte)</li>
</ul>
</li>
</ol>
</li>
<li><span class="en" lang="en">POLICE INVESTIGATION</span> (Enketo)
<ol start="4">
<li><span class="en" lang="en">a matter that is being officially investigated, especially by the police</span>
<ul>
<li><em class="en" lang="en">a murder case</em> (murdo, murdo-afero, murdodosiero, enketo pri murdo)</li>
<li><em class="en" lang="en">a case of theft</em> (ŝtelo, ŝtel-afero, ŝteldosiero)</li>
</ul>
</li>
</ol>
</li>
<li><span class="en" lang="en">IN COURT</span> (Juĝafero)
<ol start="5">
<li><span class="en" lang="en">a question to be decided in court</span>
<ul>
<li><em class="en" lang="en">The case will be heard next week</em> (la afero estos aŭdata sekvasemajne)</li>
<li><em class="en" lang="en">a court case</em> (juĝafero)</li>
<li><em class="en" lang="en">to win/lose a case</em> ({gajni|malgajni} proceson, juĝaferon)</li>
<li><em class="en" lang="en">When does her case come before the court?</em><br />
            (kiam ŝia afero estos traktata en la tribunalo?)</li>
<li><em class="en" lang="en">case law</em> (precedenca juro)
        </li>
</ul>
</li>
</ol>
</li>
<li><span class="en" lang="en">ARGUMENTS</span> (Argumentaro)
<ol start="6">
<li><span class="en" lang="en">(for/against sth) a set of facts or arguments that support one side in a trial, a discussion, etc</span>
<ul>
<li><em class="en" lang="en">the  case for the defence/prosecution</em><br />
            (defenddosiero, akuzdosiero; versio de la defendo, versio de la akuzo)</li>
<li><em class="en" lang="en">Our lawyer didn’t think we had a case</em><br />
            (nia juristo opinias, ke nia argumentaro estas nesufiĉa ĉe juĝo,<br />
            ke nia pozicio ne estas jure defendebla)</li>
<li><em class="en" lang="en">the case for/against private education</em> (la argumentoj {por|kontraŭ})</li>
<li><em class="en" lang="en">The report makes out a strong case for spending more money on hospitals</em><br />
            (la raporto prezentas konvinkajn argumentojn favore al financado de malsanulejoj)</li>
<li><em class="en" lang="en">You will each be given the chance to state your case</em><br />
            (ĉiu el vi havos okazon {pledi|prezenti vian pozicion})
          </li>
</ul>
</li>
</ol>
</li>
<li><span class="en" lang="en">CONTAINER</span> (Ujo) (&#8230;)</li>
<li><span class="en" lang="en">OF DISEASE</span>
<ol start="9">
<li><span class="en" lang="en">the fact of sb having a disease or an injury; a person suffering from a disease or an injury</span>
<ul>
<li><em class="en" lang="en">a severe case of typhoid</em> (grava {formo|okazo} de tifojdofebro)</li>
<li><em class="en" lang="en">The most serious cases were treated at the scene of the accident</em><br />
            (la plej seriozajn okazojn la kuracistoj traktis surloke)</li>
</ul>
</li>
</ol>
</li>
<li><span class="en" lang="en">PERSON</span> (Paciento, kliento)
<ol start="10">
<li><span class="en" lang="en">a person who needs, or is thought to need, special treatment or attention</span>
<ul>
<li><em class="en" lang="en">He’s a hopeless case</em> (lia okazo estas nekuracebla)</li>
</ul>
</li>
</ol>
</li>
<li><span class="en" lang="en">GRAMMAR</span> (Gramatika) (&#8230;)</li>
</ul>
</blockquote>
<p>La anglaj difinoj malpli klare ol la francaj prezentas la okazan signifon (tio, kio okazas), tamen ankaŭ la angla vorto ĝin retenas en la signifoj <span lang="en" class="en">case¹</span> kaj <span lang="en" class="en">case²</span>, kiujn eblas traduki per <em>okazo</em> aŭ <em>okazi</em>:</p>
<ul>
<li><span lang="en" class="en">Is it the <u>case</u> that he has lost his job?</span> &ndash; Ĉu vere tiel <u>okazis</u>, ke li perdis la laboron?</li>
<li><span lang="en" class="en">if that’s the <u>case</u></span> &ndash; se tiel <u>okazas</u> (= se tiel estas = se tio veras)</li>
<li><span lang="en" class="en">as the <u>case</u> may be, as the case may require</span> &ndash; laŭ<u>okaze</u> (laŭ la cirkonstancoj, laŭ tio, kio <u>okazas</u>)</li>
<li><span lang="en" class="en">should this be the <u>case</u></span> &ndash; se tio <u>okazos</u> &#8230;</li>
</ul>
<p>Ankaŭ en la vortaro de J. Wells [JW] la okaza signifo aperas unue:</p>
<blockquote lang="en" class="en">
<p><b>case</b> <i>1</i> kovrilo, (&#8230;)</p>
<p><b>case</b> <i>2</i> (<i>event</i>) <u>okazo</u>; (<i>med, gram, instance</i>) kazo; (<i>lawsuit</i>) proceso (&#8230;)</p>
</blockquote>
<p>Evidente, <strong>la juraj signifoj</strong> de la angla <em>case</em> kaj de la franca <em>cas</em> diferencas (kelkajn el la multaj anglaj signifoj france esprimas<span lang="fr" class="fr"> <em>cause: «plaider une cause», «gagner sa cause»</em> </span>ktp). Aliflanke, la anglalingvanoj preferas aliajn rimedojn por esprimi jurajn signifojn de la franca<span lang="fr" class="fr"> <em>cas</em>.</span></p>
<p><a name="kanadaj" id="kanadaj"></a>Multaj dokumentoj ekzistas en du paralelaj versioj angla kaj franca (en Kanado, ĉe UN ktp). Jen kelkaj ekzemploj pri tio, kiel la angla teksto esprimas la francan juran kliŝon<span lang="fr" class="fr"> <em>cas prévu par &#8230;</em> </span>(kiu evidente inspiris la PV-ekzemplon, hereditan de la PIV-oj):</p>
<blockquote>
<p class="quoted"><span lang="fr" class="fr">[&#8230;] mais qu’il n’est pas possible, comme dans <em>le cas prévu par</em> la règle expliquée auparavant, de déterminer la province participante [&#8230;]</span><br />
<span lang="en" class="en">[&#8230;] but it is not possible, as it is <em>in the situation addressed by</em> the previously explained rule, to determine the participating province [&#8230;]</span></p>
</blockquote>
<blockquote>
<p class="quoted"><span lang="fr" class="fr">Sauf <em>dans le cas prévu à l’alinéa 4 de cet article</em>, toute réserve devra être formulée au moment du dépôt [&#8230;]</span><br />
<span lang="en" class="en">Except <em>as provided in paragraph 4 of this article</em>, any reservations must be made at the time of depositing [&#8230;]</span></p>
</blockquote>
<blockquote>
<p class="quoted"><span lang="fr" class="fr">L’alinéa i) <em>prévoit le cas</em> où le délinquant a reconnu sa responsabilité [&#8230;]</span><br />
<span lang="en" class="en">Subparagraph (i) <em>deals with whether</em> the offender has accepted responsibility [&#8230;]</span></p>
</blockquote>
<blockquote>
<p class="quoted"><span lang="fr" class="fr">Le commentaire <em>prévoit le cas où</em> les États réagissent dans le cadre d’une organisation internationale [&#8230;]</span><br />
<span lang="en" class="en">The commentary <em>considers that</em> States may resort to an international organization for their response [&#8230;]</span></p>
</blockquote>
<p>La koncerna franca signifo ne maleblas por la angla<span lang="en" class="en"> <em>case</em>, </span>sed oni evidente ĝin evitas en jura teksto &ndash; supozeble pro aliaj juraj signifoj de<span lang="en" class="en"> <em>case</em>, </span>kiuj ĝenus en la teksto angla, sed kiuj ne ekzistas (kaj tial ne ĝenas) en la franca.</p>
<h3><a name="sec20" id="sec20"></a>6.5. Okazaj kazoj</h3>
<p class="first">Konsciaj uzantoj de negramatika <em>kazo</em> defendas sian uzon argumentante ke</p>
<ol>
<li>«Okazo» implicas, ke io okazas.  Tio estas malvera en disjunkciaj rezonadoj matematikaj kaj logikaj.</li>
<li>«Okazo» estas konfuza: oni ne scias, ĉu temas pri donita konkreta okazo, aŭ pri hipoteza okazo (t.e. situacio), aŭ pri disjunkcia okazo plurlema.</li>
</ol>
<p>Mi tuj diru, ke mi ne opinias ke tiuj obĵetoj indikas seriozajn problemojn.  «Indiko», «apero» ktp perdas ĉian verbecon en scienca kunteksto.  Anstataŭ «apero de litero» oni povus diri senmetafore «ekzemplero de litero».  Anstataŭ la metonimiajn «kvadrato»n, «kubo»n oni povas uzi terminojn kun nekonfuzeblaj «potencoj» &ndash; sed oni ja preferas tiujn metonimiojn, eĉ en kuntekstoj geometriaj.  Kaj mi neniam spertis problemon en pri la rusa <em>случай</em> (kiun paŭsas la esperanta «okazo») en la tekstoj matematikaj.</p>
<h4><a name="sec21" id="sec21"></a><a name="probablo" id="probablo"></a>6.5.1. Okazoj probabloteoriaj</h4>
<p class="first">Kuriozan okazon prezentas la uzo de la termino <em>okazo</em> en la probabloteorio, kie ĝi tradicie estas uzata responde al</p>
<p class="verse">
de:<span lang="de" class="de"> Ereignis,</span><br />
en:<span lang="en" class="en"> event,</span><br />
fr:<span lang="fr" class="fr"> événement,</span><br />
pl:<span lang="pl" class="pl"> zdarzenie losowe,</span><br />
ru: случайное событие.
</p>
<p>Tiaj «okazoj» funkcias kadre de <em>hazarda eksperimento</em> &ndash; ekz‑e ĵetkuba ludo.  Tia eksperimento konsistas el ripetaj <em>provoj</em>, produktantaj <em>provrezultojn</em> aŭ <em>simplajn okazaĵojn;</em> en la ĵetkuba ekzemplo la rezultoj estas anoj de la universo</p>
<p><center></p>
<p>U = {1, 2, 3, 4, 5, 6}</p>
<p></center></p>
<p>Nu, <em>okazo</em> estas ajna subaro de U; ekz‑e (<em>p</em> = rezulta poentaro):</p>
<ul>
<li><em>okazo A</em>: <em>p</em> estas para; t.e. iu el {2, 4, 6};</li>
<li><em>okazo B</em>: <em>p</em> &gt; 3; t.e. iu el {4, 5, 6};</li>
<li><em>okazo C</em>: <em>p</em> = 6; t.e. la elemento de {6}.</li>
</ul>
<p>Kvankam tiu probabloteoria <em>okazo</em> estas ligita kun okazaĵoj, tamen <strong>koncepte</strong> ĝi pli proksimas al tiaj klasifikaj-logikaj-filozofiaj okazoj, por kiuj la kazuloj postulas la terminon <em>kazo</em>.  Tion ankaŭ subtenas la arteoriaj operacioj kaj rilatoj super la okazoj: <span style="white-space: nowrap"> <em>A</em> ∪ <em>B</em></span>; <span style="white-space: nowrap"> <em>A</em> ∩ <em>B</em></span>; <span style="white-space: nowrap"> <em>C</em> ⊂ <em>B</em></span>; ktp.</p>
<p>Tial ne mirindas, ke kolego kazulo diris, argumentante por negramatikaj «kazo»j: «En statistika tabelo oni povas havi tri mil okazojn sed nur tri kazojn». Tamen la firme establita termino matematika estas <em>okazo</em> (kontraste al «simpla okazaĵo»). Tiel estas en «EK-Vortaro de matematikaj terminoj», en la «Matematika vortaro» de <span lang="fr" class="fr">M. Bavant</span> ktp.  Tio bone harmonias kun la internaciaj terminoj ĉi-supre listigitaj.  Kaj tio konvene spegulas la duoblan naturon de la koncepto, kiu estas kaj okaza, kaj logika.</p>
<p>Bedaŭrinde, la logika kromsignifo iam ĝenas, se oni bezonas uzi «okazo»n por nomi logikan branĉon en matematika pruvo.  Sed oni ja ĉiam povas elturniĝi.  La uzo de angleca «evento» tiun ĝenon forigus; tamen (almenaŭ por mi) tio kreus ankoraŭ pli grandan ĝenon stilan: ja «evento» estas vorto stile kaj logike malkonvena.  La esperanta «okazo» estas vorto koncepte plej konvena.</p>
<p>Cetere, iuj kazuloj uzas la vorton <em>kazo</em> ankaŭ en la signifo, proksima al tiu de la probabloteoria <em>simpla okazaĵo</em>:</p>
<blockquote>
<p class="quoted">Ebrio rolas en 60 % el la seksperfortoj; &#8230; en 50.1 % el la <em>kazoj</em> de mortigo (do en unu <em>kazo</em> el du); en 39.4 % el la <em>kazoj</em> de ŝtelo; en 35.8 % el la <em>kazoj</em> de krima incendio; en 33.5 % el la <em>kazoj</em> de damaĝo kontraŭ privata proprieto; en 35.8 % el la <em>kazoj</em> de murdo (do en unu <em>kazo</em> el tri); kaj krome en multaj <em>kazoj</em> de vundoj, raboj, insultoj, rompoŝteloj, perfortoj, kaj nature en la grandega kampo de trafikakcidentoj.<br />
[ <a href="http://www.eventoj.hu/isae/scienca-revuo/vol39-alkoholo-kaj-krimfarado.htm">Tazio Carlevaro: Alkoholo kaj krimfarado. Scienca Revuo, Vol. 39 (1988)</a> ]</p>
</blockquote>
<p>Alivorte, <em>kazo</em> nenion plibonigas: la vorto aperas en ambaŭ signifoj, kiujn la kazuloj pretendas per ĝi distingigi.</p>
<p>Cetere, por reekvilibrigi la prezenton, jen estas simila peco kun medicina statistiko, zamenhofece uzanta <em>okazojn</em> (el <em>Norda Prismo</em>, <a href="http://donh.best.vwh.net/Esperanto/Literaturo/Revuoj/np/np5705/nokto.html">1957:05</a>):</p>
<blockquote>
<p class="quoted">Komplete paralizita muskolo reiĝos normala nur en 1,4 % de <em>okazoj</em>. En proksimume 20 % de malsaniĝoj, kiam la muskoloj estis grave, sed ne komplete paralizitaj, ili funkcias fine denove normale. Kaj en pli ol 50 % de la <em>okazoj</em> ili fariĝas denove uzeblaj, kvankam ne en sama maniero kiel antaŭe.</p>
</blockquote>
<h4><a name="sec22" id="sec22"></a>6.5.2. Ĉu negramatika <em>kazo</em> precizigas ion?</h4>
<p class="first">Se ni tamen akceptos la indikitajn obĵetojn kiel atentindajn problemojn, ĉu la anstataŭa uzo de <em>kazo</em> solvos ilin kaj precizigos la sciencan lingvaĵon?</p>
<p>Tiuj argumentoj atribuas al la ekstergramatika <em>kazo</em> precizon kian ĝi ne havas.</p>
<p>Antaŭ ĉio, ties signifo ne estas kontentige difinita.  La difino de PV estas tro vasta, la difino de la PIV-oj estas tro malvasta por granda parto de la realaj (mis)uzoj.  Fakte la kazuloj uzas la vorton paŭzante la kutimon de nacia lingvo, precipe de la angla aŭ de la franca.  Sed en tiuj lingvoj la vorto<span lang="fr" class="fr"> <em>cas(e)</em></span></p>
<ul>
<li><strong>ne estas</strong> pli preciza ol <em>okazo</em>, kaj</li>
<li>povas enteni la semantikan eron «tio, kio okazas» (kion, cetere, malimplice indikas la francaj vortaroj).</li>
</ul>
<p>Interalie,<span lang="fr" class="fr"> <em>cas(e)</em></span> havas ĉiujn tri signifojn, listigitajn obĵete al <em>okazo</em>:</p>
<ul>
<li>«konkreta okazo» aperas en la PIV-difinoj medicina kaj jura (kaj<span lang="en" class="en"> “In some <strong><em>cases</em></strong> people have had to wait &#8230;”</span>)</li>
<li>«hipoteza okazo»<span lang="en" class="en"> (“The company only dismisses its employees in <strong><em>cases</em></strong> of gross misconduct”)</span></li>
<li>la disjunkcia okazo<span lang="en" class="en"> (Proof: There are two <strong><em>cases</em></strong> to consider: &#8230;)</span></li>
</ul>
<p>Kp ankaŭ la modelan ekzemplon el PV: «en tiu <strong><em>kazo</em></strong> mi prenas pluvombrelon» &ndash; ĉu temas pri abstrakta alternativa rezonado, aŭ pri ĉi-minuta, kuranta situacio?</p>
<p>La PIVa ekzemplo «en <em>plej bona okazo</em> ni povos alveni nur noktomeze» evidente temas pri plej bona el la eblaj <strong><em>okazoj</em></strong> &ndash; kaj ĝiaj kliŝaj tradukoj angla kaj franca estas <span lang="en" class="en">“in the best <strong><em>case</em></strong>”</span> kaj<span lang="fr" class="fr"> «dans le meilleur des <strong><em>cas</em></strong>».</span></p>
<p><a name="opportunity" id="opportunity"></a>Mi koncedas, ke estas signifoj de <em>okazo</em>, kiujn<span lang="en" class="en"> <em>case</em> </span>normale ne havas &ndash; ekz‑e la signifo<span lang="en" class="en"> <em>opportunity</em>.  </span>Tamen tiu signifo nature sekvas el la signifo <em>situacio</em>, kiu estas por ili komuna: <em>profiti okazon = profiti la situacion</em>.  Tio ne estas difekto de <em>okazo</em>, tio estas kaprico de<span lang="en" class="en"> <em>case</em> </span>(kaj la franca vorto tiun signifon ja povas havi:<span lang="fr" class="fr"> <em>«c’est le cas ou jamais», «c’est le cas de le dire»;</em> </span>vd ankaŭ <a href="#casus">ĉi-supre</a> la samsencajn ekzemplojn pri la latina<span lang="la" class="la"> <em>casus</em></span>).</p>
<p>Cetere, strangas tiu maniero <em>apartigi</em> signifojn, kroĉante ilin al signife senrilata termino gramatika (kiun Zamenhofo konscie izolis por eviti homonimion).</p>
<h3><a name="sec23" id="sec23"></a><a name="akra" id="akra"></a>6.6. Disaj rompopecoj</h3>
<p class="first">Flegante latinaĵojn, en sia longa historia evoluo la okcidentaj lingvoj akumulis multe da pruntitaj vortoj, kies kernan signifon ili ne bezonis, kaj tial pruntis nur kelkajn signifojn periferiajn.  Senigite je la trunko, tiuj tigoj, ofte tre malproksimaj, ne plu prezentas konceptan unuecon kaj aspektas kiel kapricaj homonimoj.  Ekzemploj estas jam menciita <em>sankcio</em>, kaj la vortoj <em>akuta, solvi</em>. Mi prezentu ilin pli detale, kiel analogion por la angla<span lang="en" class="en"> <em>case</em> </span>(sur kiu estas bazitaj la negramatikaj uzoj de <em>kazo</em>).</p>
<h4><a name="sec24" id="sec24"></a><a name="akuta" id="akuta"></a>6.6.1. Akuta</h4>
<p class="first">Tiu vorto estas milda okazo de homonimio, oni ja ankoraŭ klare perceptas ĝian ĉefideon.  Jen estas la PIV-a difino de la vorto <em>akuta</em> :</p>
<blockquote><p>
<strong>akut²a</strong></p>
<ol>
<li>∆ (pp angulo) Malpli granda ol orto &#8230;</li>
<li><span style="font-variant: small-caps">med</span> Prezentanta fortajn simptomojn, rapide graviĝanta &#8230;</li>
<li>(pp sono) havanta altajn frekvencojn: <em>akuta voĉo de knabino</em> &#8230;</li>
</ol>
</blockquote>
<p>Ĉu el tiuj difinoj eblas kompreni, kiun ideon esprimas la kapvorta adjektivo?  Kio estas la komunaĵo de angula speco, karaktero de malsano, kaj tembro de voĉo?  Kial tiujn malsamajn signifojn oni esprimu per unu sama vorto?</p>
<p>Historie temas pri metaforaj signifoj de la nocio <em>akra</em>, kaj en multaj lingvoj tiujn signifojn oni esprimas per tiuj metaforoj.  Ankaŭ en Esperanto ĝin uzas bonaj aŭtoroj:</p>
<blockquote>
<ul>
<li><em>akrangula supraĵo</em> [Auld];<br />
<em>akra nazo</em> [J. Modest], <em>mentono, barbeto;</em><br />
<em>akraj montpintoj</em> [E. Privat] &#8230;</li>
<li><em>tiaj periodoj de akra malsaniĝo ofte okazas en la daŭro de ĉiu kronika kataro</em> [KKK];<br />
<em>akraj internaj krizoj</em> [LOdE] &#8230;</li>
<li><em>eksonis virina voĉo akra kaj penetranta</em> [Marta];<br />
<em>la akra voĉo de la virino</em> [Pro Iŝtar];<br />
<em>ŝriko tiom terura kaj akra</em> [Usher-domo] &#8230;</li>
</ul>
</blockquote>
<p>La metaforaj uzoj de <em>akra</em> prezentas konceptan unuecon, ili estas facile lerneblaj kaj kompreneblaj.  La signifoj de <em>akuta</em> estas disaj ŝirpecoj, lernendaj aparte, al kiuj mankas komuna kerno.  Tiaj vortoj estas insulto al sistemema menso, ili senbezone malfaciligas la lingvon.</p>
<p>La 3ª signifo de <em>akuta</em> ĉi-supre evidente respondas al la metafora signifo de <em>akra</em>: «Malagrable kaj ofende impresanta la sentojn».  Simile al <em>akra voĉo</em> oni povas paroli pri <em>akra gusto, akra tono, akra kritiko</em> &#8230; Ĉu eblas en tiuj okazoj uzi <em>akuta</em>?  NPIV tion ne ebligas.  Nur kelkaj el la metaforaj signifoj de <em>akra</em> estas elektitaj, kaj eĉ tiuj subsignifoj nur en kelkaj kapricaj kombinoj.</p>
<p>Paradokse, sed ĝuste pro tiu difekto (manko de kerna signifo kaj kaprica kombineblo) la vortaristoj devas listigi ĉiujn kombinojn de tiaj vortoj (dum por la vortoj konceptaj la formadon de tiaj kombinoj oni povas lasi al la inteligento de la uzanto).  Tial lernanto (aŭ eĉ pli malbone, la redaktoro) trovas pretajn kombinojn ĝuste en la malesperantecaj kombinoj metastazaj &ndash; kaj tio puŝas la lingvon al plua degenero.</p>
<h4><a name="sec25" id="sec25"></a>6.6.2. Solvi</h4>
<p class="first">Pli frapa ekzemplo estas la vorto <em>solvi</em>.  Laŭ NPIV:</p>
<blockquote><p>
*<b>solv/i</b> (tr)</p>
<ol>
<li><span style="font-variant: small-caps">ĥemio</span> Homogene kaj stabile miksi kun likvo solidon, alian likvon aŭ gason:<br />
<em>solvi salon en akvo</em> [B] (&#8230;)</li>
<li>Trovi la nekonataĵon de problemo, la respondon al demando, la rimedon al malfacilaĵo: <em>solvi enigmon</em> (&#8230;)</li>
</ol>
</blockquote>
<p>Estas nenio komuna inter tiuj du signifoj, kaj (ekz‑e) ruse aŭ turke ilin esprimas tute senrilataj vortoj.  Ĉi tie la kerna ideo estas tute forgesita.</p>
<p>Fakte la kerna ideo de la latina<span lang="la" class="la"> <em>solvo</em> </span>estas <em>malplekti, disigi</em>.  Oni disigas salon en akvo; oni malplektas, malkomponas enigmon (kp la sammetaforan grekan <em>analizi</em>). Sed tiu liganta (!) ideo malaperis, kaj oni ne plu povas, imitante Ovidion, «solvi la geamantojn» (kvankam anglalingve ankoraŭ eblas<span lang="en" class="en"> <em>to dissolve Parliament, to dissolve a marriage etc</em></span>).</p>
<p>La negramatikaj signifoj de <em>kazo</em> estas simile fragmentigitaj rompopecoj sen klara koncepta unueco.  Tiun konglomeraĵon tenas kune nur kaprica ekstera tradicio de iuj okcidentaj lingvoj.</p>
<h4><a name="sec26" id="sec26"></a>6.6.3. Ekskurso pri la Akademiaj korektoj</h4>
<p class="first">Cetere, la okazo pri <em>solvi</em> estas interesa ekzemplo pri la manieroj de la Akademiaj korektoj. Ja la Fundamenta difino de <strong>solv⋅</strong> estas malkohera:</p>
<blockquote>
<dl>
<dt><strong>solv⋅(i)</strong></dt>
<dd>résoudre ¦ loosen, dissolve ¦ auflösen ¦ рѣшать, разрѣшать ¦ rozwiązać.</dd>
</dl>
</blockquote>
<ul>
<li><span style="font-variant: small-caps">fr</span> = <span style="font-variant: small-caps">ru</span> rilatas al problemo, enigmo, malfacilaĵo;</li>
<li><span style="font-variant: small-caps">en</span> rilatas al disigo, aŭ specife al disigo en likvo;</li>
<li><span style="font-variant: small-caps">pl</span> rilatas al problemo aŭ malkompono (sed ne al solvado en likvo)</li>
<li><span style="font-variant: small-caps">de</span> konfuzas ĉiujn ĉi tiujn signifojn.</li>
</ul>
<p>Estas nenio komuna inter <span style="font-variant: small-caps">en</span> kaj <span style="font-variant: small-caps">fr</span> + <span style="font-variant: small-caps">ru</span>:</p>
<p><center></p>
<p><span style="font-variant: small-caps">en</span> ∩ (<span style="font-variant: small-caps">fr</span> ∪ <span style="font-variant: small-caps">ru</span>) = Ø</p>
<p></center></p>
<p>Oni do elektis la konfuzan kunaĵon germanan, el kiu tamen oni forĵetis la signifon de la forigita <span style="font-variant: small-caps">en</span> <em>loosen</em> (komunan al <span style="font-variant: small-caps">en</span> ∩ <span style="font-variant: small-caps">de</span> ∩ <span style="font-variant: small-caps">pl</span> de la originala UV-difino); kaj oni aldonis:</p>
<ul>
<li><span style="font-variant: small-caps">fr</span>:<span lang="fr" class="fr"> résoudre, <strong><em>+dissoudre</em></strong></span></li>
<li><span style="font-variant: small-caps">ru</span>: <strong><em>+растворять</em></strong> в жидкости; решать задачу, загадку</li>
</ul>
<p>En la okazo pri «kazo» la Akademiaj korektoj elektis la <strong>komunaĵon</strong> de la tradukoj (la plej malvastan signifon, tiun de<span lang="de" class="de"> <em>Kasus</em> </span>kaj <em>падеж</em>); sed pri «solvi» oni elektis la <strong>kunaĵon</strong>.</p>
<h2><a name="sec27" id="sec27"></a>7. Lingvopolitiko</h2>
<p class="first">Statuta tasko de la Akademio estas konservi kaj protekti la fundamentajn principojn de Esperanto.  Kiam ĝi per la Akademiaj korektoj precizigis la UV-tradukojn anglan, francan kaj polan de la vorto <em>kazo,</em> aldonante la markon <em>gramatika</em>, tio estis konforma al ĝia devo.  Ĝi ankaŭ devus aldoni la tradukojn<span lang="fr" class="fr"> <em>cas, case</em> </span>por la vorto <em>okazo</em> en la partoj franca kaj angla (kiel<span lang="de" class="de"> <em>Fall</em> </span>estas aldonita en la parton germanan).</p>
<p>La Akademio ankaŭ devus protesti kontraŭ la apero de la negramatikaj signifoj ĉe <em>kazo</em> en PV.  Ĝi tamen ne protestis; eĉ pli malbone, tio okazis sub la prizorgo de la direktoro de la akademia sekcio pri la komuna vortaro Groĵan-Mopeno (<span lang="fr" class="fr">Grosjean-Maupin</span>), kiu ankaŭ estis la ĉefredaktoro de PV.  (Oni povus obĵeti, ke plena vortaro devas registri la faktan uzon; konsentite, sed en multaj okazoj PV komentas lingvajn erarojn, aŭ simple markas misuzojn per «Ev»itinda; nenio simila aperas ĉe <em>kazo.2</em>, kaj eĉ male, ĉe <em>okazo.2</em> aperas referenco al tiu misa <em>kazo.2</em>, kio aspektas kiel rekomendo &ndash; oni ja normale ne referencas el norma uzo al misuzo.) Resume, PV sankciis uzon similan al la parodia «<a href="http://www.krokodilo.de/amuzajxoj/letero1.html">Karaj papo kaj mamo</a>».</p>
<p>(Alia simila misaĵo estas la PIVa uzo de la vorto <em>morta</em> por tio, kion Zamenhofo kaj la Fundamento esprimas per <em>malviva</em>. La supraĵa simileco inter <em>morta</em> kaj la latinida adjektivo <span lang="fr" class="fr">mort[e]</span> en <span lang="fr" class="fr">«elle est morte»</span> ktp kondukis al tiu malregula misuzo &ndash; ja regule <em>morta</em> respondas ne al <span lang="fr" class="fr">mort[e]</span>, sed al <span lang="fr" class="fr">mortel[le]</span>. Ŝtono estas objekto malviva, sed ĝi neniel rilatas al morto &ndash; krom eventuale kiel mortigilo, en kiu okazo ĝi efektive estas <span lang="fr" class="fr">mortelle</span>.)</p>
<p>La rekomendon de PV transprenis la tradukvortaroj (menciindas, ke antaŭe Groĵan-Mopeno en siaj vortaroj esperanta-franca kaj franca-esperanta donis al <em>kazo</em> nur la signifon gramatikan).  Post tio la lernantoj (kiuj plejparte havis nur tradukvortaron) ne povis ne konkludi, ke<span lang="en" class="en"> <em>case</em> </span>= <em>kazo</em> (resp.<span lang="fr" class="fr"> <em>cas</em> </span>= <em>kazo</em>).  Verdire, tio koliziis kun la klasikaj tekstoj; nu, oni facile pardonis al Zamenhofo kaj Kabe ilian orienteŭropan malkleron.</p>
<p><a name="PIV-fiasko" id="PIV-fiasko"></a>PIV provis iom ripari la troan misuzon de <em>kazo</em>, redukti ĝin al faka terminaro.  Tiu provo plene fiaskis, ĉar</p>
<ul>
<li>ne eblas klare disigi la signifojn de<span lang="fr" class="fr"> <em>cas(e)</em> </span>kaj <em>okazo</em>, ĉar la semantika kampo de<span lang="fr" class="fr"> <em>cas(e)</em> </span>plejparte koincidas kun la klasika <em>okazo</em>;</li>
<li>en la tradukvortaroj la fakajn markojn «medicino, juro» oni perceptas ne kiel limigilojn, markojn de faklingvo &ndash; sed kiel indikilojn pri la celata subsignifo; t.e. ke ekz‑e<span lang="en" class="en"> <em>case</em> </span>temas ne pri skatolo aŭ uskleco, sed pri la signifoj uzataj <strong>interalie</strong> en juro kaj medicino.</li>
</ul>
<p>La lasta estas komparebla kun la tradukvortaroj nacilingvaj, kp:</p>
<blockquote>
<p class="quoted">[eo→en] <strong>kaz/o</strong> case (<em>gram; med; law;</em> instance) [JW]</p>
</blockquote>
<blockquote>
<p class="quoted">[de→en] <strong>Fall</strong> <em>m</em> (Sturz) fall, tumble; (<em>Gram, Med, Jur</em>) case</p>
</blockquote>
<p>La koncerna vortaro germana-angla estas 4-oble pli granda ol JW; la germana<span lang="de" class="de"> <em>Fall</em></span> ankaŭ komunlingve ofte respondas al<span lang="en" class="en"> <em>case</em> </span>(kiel en la neniom faka pluvombrela ekzemplo<span lang="de" class="de"> <em>für den Fall, dass es regnet, habe ich einen Schirm dabei</em></span>); sed tiujn respondaĵojn la vortaro aludas nur per la samaj fakmarkoj, kiel JW kaj PIV.</p>
<p>Tamen ne ĉiuj cedis al la supraĵa simileco, kaj la zamenhofa tradicio plu vivas ĉe lingve atentaj aŭtoroj.  Ekz‑e en la «Matematika vortaro» de<span lang="fr" class="fr"> M. Bavant </span>(2003) konsekvence aperas <em>okazo</em>:</p>
<blockquote>
<p class="quoted">Tiun difinon oni vastigas ankaŭ al la <strong><em>okazo</em></strong>, kiam la du „unuaj“ rektoj ne estas paralelaj [050.2, p. 34].</p>
</blockquote>
<p>En PMEG aperas neniom da negramatikaj <em>kazoj</em>, sed jes ja «en tiaj okazoj», «specialaj okazoj», «limokazo», «ekstremaj okazoj» ktp.</p>
<p>En la <a href="http://akademio-de-esperanto.org/aktoj/aktoj1/vortfarado.html">Akademia dokumento pri vortfarado</a>:</p>
<blockquote>
<p class="quoted">Rilate la vortfaradon, oni devas distingi <strong><em>du okazojn:</em></strong> en la unua, la finaĵo troviĝas post unu radiko de la sama kategorio kaj sekve aldonas nenian signifon en la vorto (ekz‑e: <em>patro, egala, ami</em>); en <strong><em>la dua okazo,</em></strong> la finaĵo troviĝas post unu radiko de alia kategorio kaj tiam ĝi aldonas al tiu radiko sian signifon (ekz‑e: <em>patra, egali, amo</em>).</p>
</blockquote>
<p>La kunekzisto de la du tradicioj kaŭzas perpleksiĝon kaj hezitojn ĉe diversaj aŭtoroj. En <a href="http://www.eventoj.hu/steb/matematiko/mapado/mapado.htm">unu sama artikolo</a> (fare de hungaro) mi vidas:</p>
<blockquote>
<p class="quoted">&#8230; tiam devus esti la ebeno de la aksoj <em>y, z</em> paralelaj al la bildebeno. En tiu <strong><em>okazo</em></strong> la projekciaĵo de la angulo <em>y, z</em> estus orta &#8230;</p>
</blockquote>
<p>Kaj kelkajn alineojn poste:</p>
<blockquote>
<p class="quoted">Pli malfacila demando estas la dua <strong><em>kazo</em></strong> pri la linioj.</p>
</blockquote>
<p>Jen verkas franco, kaj sur unu sama paĝo aperas:</p>
<blockquote>
<p class="quoted"><span lang="de" class="de">G. Scheffers</span> konsideras unue la <strong><em>ĝeneralan okazon</em></strong> kiam oni havas same <em>dΦ = dw . Φ′</em><br />
sed poste limigas sin per la <strong><em>okazo</em></strong> pli interesa, kiam la multiplikado estas komuta. (&#8230;) Same <span lang="de" class="de">Scheffers</span> starigis nian fundamentan teoremon, laŭ kiu paraanalitika funkcio de paraanalitika funkcio estas paraanalitika, nur en <strong><em>specialaj kazoj</em></strong>.<br />
(<a href="http://archive.numdam.org/ARCHIVE/CM/CM_1954-1956__12_/CM_1954-1956__12__81_0/CM_1954-1956__12__81_0.pdf">Maurice Fréchet: La kanonaj formoj de la 2, 3, 4-dimensiaj paraanalitikaj funkcioj</a>. <span lang="la" class="la">«Compositio Mathematica»,</span> Vol. 12, p. 95.)</p>
</blockquote>
<p>Kp ankaŭ:</p>
<blockquote>
<ul>
<li>[tia talento] <strong><em>en la plej bona okazo</em></strong> estas kapabla krei nur objektojn kriplajn, ĥaosajn kaj nekompletajn [Marta]</li>
<li>la tiam indikita abonprezo kovris tiam <strong>en la plej bona okazo</strong> niajn elspezojn<br />
(<a href="http://donh.best.vwh.net/Esperanto/Literaturo/Revuoj/np/np5705/kvara_jaro.html">Ferenc SZILÁGYI</a>)</li>
<li>en <strong><em>plej bona okazo</em></strong> ni povos alveni nur noktomeze [PIV, NPIV]</li>
<li>eĉ kleraj personoj havas preskaŭ nenian aŭ, <strong><em>en la plej bona kazo</em></strong>, nur mankan kaj tial deformitan bildon [I. Lapenna: «Por pli efika informado»]</li>
</ul>
</blockquote>
<p>La provoj kompromisi, limigante ekstergramatikajn «kazo»jn al la signifoj fakaj fiaskis.  La sola praktika maniero ĝin nemiskompreneble limigi kaj ĉesigi la hezitojn estas marki la «kazo»n per unu sola marko: <span style="font-variant: small-caps">gram</span>atiko &ndash; t.e. reveni al la saĝa dispartigo zamenhofa.</p>
<p>Laŭ la prudenta rekomendo de kamarado Ĉe, «Estu realisto, postulu la maleblan!»</p>
<h2><a name="sec28" id="sec28"></a>8. Konkludo</h2>
<p class="first">Miajn obĵetojn kontraŭ la ekstergramatikaj uzoj de <em>kazo</em> motivas ne religia kulto de la Fundamento aŭ Zamenhofo, sed la malracieco de tiaj uzoj.  Kontraste, mi senhezite aprobas la enkondukon de <em>hazard²o</em>, vorto kiu utile kaj klare transprenis unu el la eksaj signifoj de la zamenhofa <em>okazo</em>.  Nun <em>hazarda renkontiĝo, sukceso</em> prave forpuŝis la adjektivon <em>okaza</em> el tiu signifo; <em>hazardigi (eksperimenton, serĉon)</em> havas tute alian signifon (<span lang="en" class="en">= <em>to randomize</em></span>) ol <em>okazigi (eksperimenton, serĉon)</em> ktp.</p>
<p>Same akceptindaj kaj utilaj estas kelkaj aliaj precizigoj, klaraj kaj unusignifaj: <em>akcident²o, event<sup>8</sup>o, eventual¹a, fakt¹o, fenomen¹o</em> &#8230;</p>
<p>Ne tiel estas pri la ekstergramatikaj signifoj de <em>kazo</em>.  Ili ne prezentas unu klaran koncepton, kaj iliajn multajn signifojn plejparte kaj pli klare kovras la fundamentaj vortoj <em>okazo</em> kaj <em>afero</em>.</p>
<p>Iuj plendas, ke la rekomendo de kelkaj vortaroj «2. kazo = <em>okazo.2</em>» ne ĉiam taŭgas.  Efektive tiel estas, kaj plej ofte tio signifas, ke por esprimi la celatan signifon oni prefere serĉu alian, pli ĝustan esprimmanieron.  La kaŭzo estas facile komprenebla:</p>
<p>«Okazo» havas konceptan unuecon, kaj tial estas imuna kontraŭ kapricaj kromsignifoj (alia vorto, riĉa je figuraj signifoj, kaj tamen koncepte unueca, estas <em>aranĝo</em>).<span lang="en" class="en">  <em>Case</em> </span>tian unuecon malhavas, kaj tial se oni trudas iujn el ties signifoj al <em>kazo,</em> mankas kriterio, kiujn el ili oni akceptu en Esperanton: tio estas tute arbitra decido.  Por iuj esperantistoj estos akcepteblaj (ekz‑e) «<a href="http://eo.wikipedia.org/wiki/Komuna_meleagro#Aspekto">forta kazo</a>», «<a href="http://www.ikue.org/papoj/paulovi/fermokoncilio.html">se tio estas la kazo</a>»; dum la francecan-PIVan «militkazo»n (kiu en la angla<span lang="en" class="en"> <em>case</em></span> malhavas bazon) la samaj personoj juĝos malakceptebla.  Kio ŝajnas akceptebla por unuj, estas malakceptebla por aliaj.</p>
<p><em>Okazo</em> havas kelkajn signifojn kiujn<span lang="en" class="en"> <em>case</em> </span>normale ne havas.  Tamen tiuj signifoj sekvas el la koncepto <em>okazo</em>, kaj estas logika difekto de <em>case</em> ke ĝi ilin ne havas. Ekz‑e se<span lang="en" class="en"> <em>case</em> </span>(kaj la ekstergramatika <em>kazo</em>) povas havi la signifon <em>situacio</em>, tiam la eblo <em>profiti</em> ĝin aŭtomate sekvas el la eblo <em>profiti situacion</em>. Matematike parolante, la zamenhofa <em>okazo</em> estas kohera <a href="https://eo.wikipedia.org/wiki/Tega%C4%B5o">tegaĵo</a> rilate la metaforigon, dum <em>case</em> kaj la ĝin paŭsanta ekstergramatika <em>kazo</em> ne estas tiaj.</p>
<p>Ĉu ekzistas ŝanco reveni al la zamenhofa uzo?  Plu estas bonaj aŭtoroj kiuj zamenhofe uzas tiujn vortojn, kaj supozeble ili opinias tion ebla.  Granda plimulto da esperantistoj simple ne estas informita &ndash; kvankam neeviteble spertas ĝenon kaj hezitojn pri la uzo: ĉu <em>kazo</em> aŭ <em>okazo</em>?  La zamenhofa uzo konsiderinde simpligas la aferon:</p>
<ul>
<li>Krom se temas pri gramatika termino, preferu «okazo»n.</li>
<li>Se «okazo» ne bone konvenas, serĉu alian vorton, ekz‑e <em>juĝafero, esploro, skandalo, ekzemplo, fakto, formo, kriterio, paciento, kliento &#8230;; se, do &#8230;</em> Kutime tia pli preciza vorto konsiderinde pliklarigas la tekston.</li>
</ul>
<p>La zamenhofa tradicio ja plu vivas, eĉ se reduktita al la uzado de konscia malplimulto. Ĝin ĉiam komprenis kaj praktikis ne nur orientanoj, kiel Zamenhofo kaj Kabe, sed ankaŭ okcidentanoj, kiel<span lang="fr" class="fr"> Henri Vallienne </span>en la jaro 1907ª, kaj<span lang="fr" class="fr"> Marc Bavant</span> en la jaro 2003ª.</p>
<p>Granda plimulto da esperantistoj simple ne konscias pri la problemo, erarigite de la vortaroj kaj nacilingva inercio.  Nur parto da kazuloj preferas <em>kazon</em> pro konscia vorta fetiĉismo. Ankoraŭ restas ŝanco, ke konsciigo pri la problemo revenigos nin al la racia uzo zamenhofa.</p>
<h2><a name="sec29" id="sec29"></a>9. Referencoj</h2>
<dl>
<dt><strong>AF</strong></dt>
<dd>L. Zamenhof: Antaŭparolo al la Fundamento.</dd>
<dt><strong>AK</strong></dt>
<dd>Akademiaj korektoj de la Universala Vortaro. En: L.L. Zamenhof: Fundamento de Esperanto. 10ª eldono. Red. <span lang="fr" class="fr">A. Albault.</span> Edistudio, 1991. P. 237–283.</dd>
<dt><strong>FK</strong></dt>
<dd>Fundamenta Krestomatio.</dd>
<dt><strong>GW</strong></dt>
<dd><span lang="fr" class="fr">G. Waringhien: Grand dictionnaire Espéranto-Français.</span></dd>
<dt><strong>JW</strong></dt>
<dd><span lang="en" class="en">J.C. Wells: Concise Esperanto and English Dictionary.</span></dd>
<dt><strong>KKK</strong></dt>
<dd>tr. Zamenhofo: Kronika katara konjunktivito. [FK].</dd>
<dt><strong>KP</strong></dt>
<dd><span lang="fr" class="fr">Henri Vallienne:</span> Kastelo de Prelongo.</dd>
<dt><strong>LR</strong></dt>
<dd>Zamenhofo: Lingvaj respondoj.</dd>
<dt><strong>Marta</strong></dt>
<dd><span lang="pl" class="pl">Eliza Orzeszkowa,</span> tr. Zamenhofo: Marta.</dd>
<dt><strong>PG</strong></dt>
<dd>Zamenhofo: Plena gramatiko de Esperanto. [FK]</dd>
</dl>
]]></content:encoded>
					
					<wfw:commentRss>https://lingvakritiko.com/2014/10/23/okazo-kaj-kazo/feed/</wfw:commentRss>
			<slash:comments>1</slash:comments>
		
		
			</item>
		<item>
		<title>Esperanto kaj sekso</title>
		<link>https://lingvakritiko.com/2014/10/16/esperanto-kaj-sekso/</link>
					<comments>https://lingvakritiko.com/2014/10/16/esperanto-kaj-sekso/#comments</comments>
		
		<dc:creator><![CDATA[Markos Kramer]]></dc:creator>
		<pubDate>Thu, 16 Oct 2014 13:44:00 +0000</pubDate>
				<category><![CDATA[Fundamento]]></category>
		<category><![CDATA[Gramatiko]]></category>
		<category><![CDATA[Reformo]]></category>
		<category><![CDATA[Semantiko]]></category>
		<category><![CDATA[iĉ]]></category>
		<category><![CDATA[ri]]></category>
		<category><![CDATA[seksismo]]></category>
		<guid isPermaLink="false">http://lingvakritiko.com/?p=492</guid>

					<description><![CDATA[Jam en la 1970-aj jaroj komenciĝis diskutoj pri tio, ĉu Esperanto estas seksisma lingvo, kaj ekaperis proponoj pri ŝanĝoj al la lingvo cele al forigo de la seksismo. Kiel mi klarigos ĉi-artikole, kelkaj tiamaj ŝanĝproponoj fakte nun jam estas vaste aplikataj, dum aliaj estas uzataj aŭ neniom aŭ nur en kelkaj malgrandaj rondoj. En la [&#8230;]]]></description>
										<content:encoded><![CDATA[<p>Jam en la 1970-aj jaroj komenciĝis diskutoj pri tio, ĉu Esperanto estas seksisma lingvo, kaj ekaperis proponoj pri ŝanĝoj al la lingvo cele al forigo de la seksismo. Kiel mi klarigos ĉi-artikole, kelkaj tiamaj ŝanĝproponoj fakte nun jam estas vaste aplikataj, dum aliaj estas uzataj aŭ neniom aŭ nur en kelkaj malgrandaj rondoj. En la pasintaj jardekoj la ĉefa motivo por tiuj ŝanĝproponoj estis la emo eviti diskriminacion kontraŭ inoj, sed en la pasintaj jaroj estis pli kaj pli elstarigita ankaŭ la emo eviti diskriminacion aŭ malinkluzivigon de homoj, kiuj identiĝas kiel nek viraj nek inaj. Por solvi ĉi tiujn problemojn kaj juĝi la taŭgecon de ŝanĝproponoj, oni devas bone kompreni la tradician sistemon de sekso-markado en Esperanto kaj la jam okazintajn ŝanĝojn al ĝi. Post detala analizo de ĉi tiu tradicia sistemo kaj klarigo de la sociaj ŝanĝoj, kiuj ekigis ĉi tiun lingvan diskuton, mi komparos diversajn ŝanĝproponojn rilate al la diskriminaci-evitaj celoj kaj rilate al la perturboj, kiujn ili kaŭzas aŭ kaŭzus al la lingva sistemo de Esperanto. Fine mi por unu el la konsiderataj problemoj ankaŭ prezentas novan propran proponon, kiu laŭ mia analizo estas preferinda al la de kelkaj praktikataj proponoj celantaj solvi tiun problemon.</p>
<p><span id="more-492"></span></p>
<h3>Biologia kaj socia sekso</h3>
<p>Antaŭ ol eniri la ĉefan temon de ĉi tiu artikolo, mi devas skribi ion pri la signifo de la Esperanta vorto <i>sekso</i>. Foje oni nuntempe vidas la uzon de <i>genro</i> (aŭ malofte eĉ <i>ĝendro</i>) en signifo simila al &#8216;sekso&#8217;; la intenco tiam estas esprimi per la paro <i>sekso</i>/<i>genro</i> (aŭ <i>sekso</i>/<i>ĝendro</i>) la saman nuancon kiun eblas esprimi per la paro <i>sex</i>/<i>gender</i> en la angla. Tamen en Esperanto <i>sekso</i> ne estas tiel ligita al la biologia sekso kiel la angla <i>sex</i>, sed povas esti aŭ biologia sekso aŭ socia sekso. Kaj la oficialaj, vaste uzataj kaj vortare registritaj signifoj de <i>genro</i> ne inkluzivas la signifon &#8216;socia sekso&#8217; (kaj <i>ĝendro</i> estas neoficiala kaj tute malkutima vorto). Se oni intencas esprimi specife unu el tiuj du signifoj, oni devas klarigi tion per aldona adjektivo <i>biologia</i> aŭ <i>socia</i>, kaj ne povas kiel en la angla supozi, ke baza vorto sen klariga adjektivo esprimas tian signifon. </p>
<h3>Markiteco en lingvaj opozicioj</h3>
<p>Antaŭ ol mi povas priskribi la tradician sistemon mencii seksojn en Esperanto, mi devas skribi iom pri la lingva fenomeno de semantike markitaj kaj ne-markitaj esprimoj: Kiam oni en lingvo povas iel distingi kontraŭajn eblojn, oni nomas tion <i>lingva opozicio</i>. Ofte la lingvouzo ne estas simetria rilate al la diversaj ebloj en lingva opozicio, sed ekzistas unu <i>ne-markita</i> eblo kaj unu aŭ pluraj <i>markitaj</i> ebloj.<sup>1</sup> Por la markitaj ebloj ekzistas aparta preciza esprimo, dum la kutima maniero esprimi, ke oni parolas pri la nemarkita eblo, estas la uzo de pli ĝenerala, pli malpreciza esprimo, kies uzo ofte signalas, ke oni ne intencas unu el la markitaj ebloj. </p>
<p>Ekzemplo por tio estas la adjektivoj indikantaj dimension, ekzemple la jenaj ses adjektivoj por la tri geometriaj dimensioj:</p>
<table border="1">
<tr>
<td><i>longa</i></td>
<td><i>mallonga</i></td>
</tr>
<tr>
<td><i>larĝa</i></td>
<td><i>mallarĝa</i></td>
</tr>
<tr>
<td><i>alta</i></td>
<td><i>malalta</i></td>
</tr>
</table>
<p>Oni povus pensi, ke la diferenco inter la adjektivoj en la unua vico kaj la adjektivoj en la dua vico estas plene klarigita per la aserto, ke la adjektivoj en la unua vico esprimas grandan dimension kaj la adjektivoj en la dua vico esprimas malgrandan dimension. Tamen tiu priskribo ne klarigas, kial ni uzas la adjektivojn en la unua vico, kiam ni ne konas la dimensiojn de objekto kaj volas demandi pri ili. Ni en tia situacio demandas <i>Kiel larĝa estas la pordo?</i>, kaj ne <i>Kiel mallarĝa estas la pordo?</i>. Aldone, ni uzas la adjektivojn de la unua vico por formi la ĝeneralajn substantivojn:  <i>La volumeno de korpo estas la longo multiplikita per la larĝo multiplikita per la alto.</i> Ni ne uzus <i>mallongo</i>, <i>mallarĝo</i> kaj <i>malalto</i> en ĉi tia frazo. Do estas iu malsimetrio inter la du vicoj. La malsimetrion oni povas klarigi per la koncepto de markiteco: La adjektivoj en la dua vico estas markitaj, kaj ili klare esprimas la malgrandecon de la dimensio. La adjektivoj en la unua vico male estas ne-markitaj: Ili plej ofte estas uzataj por esprimi la grandecon de la dimensio, sed ĉar temas pri ne-markitaj esprimoj, ili ankaŭ estas uzeblaj, kiam oni ne konas la dimension de la objekto. </p>
<p>Alia bona ekzemplo por la fenomeno de markiteco estas la germanaj verboj por diversaj specoj de irado (piedirado, veturado, flugado, naĝado): Ekzistas la markitaj esprimoj <i>fahren</i> (&#8216;veturi&#8217;), <i>fliegen</i> (&#8216;flugi&#8217;) kaj <i>schwimmen</i> (&#8216;naĝi&#8217;) kun precizaj signifoj, dum por piedirado oni kutime uzas la ne-markitan esprimon <i>gehen</i>, kiu ankaŭ povas esti uzata kiel ĝenerala esprimo por ĉiuj specoj de irado. La uzadon de <i>gehen</i> oni povas klarigi jene: Ĝia baza signifo estas la ĝenerala signifo &#8216;iri&#8217;; sed kiam oni parolas pri irado, kiu ne estas piedirado, oni emas preskaŭ ĉiam pliprecizigi tion per markita esprimo kiel <i>fahren</i>, <i>fliegen</i> kaj <i>schwimmen</i>, tiel ke la ĝenerala <i>gehen</i> ofte estas interpretata pli specife kiel &#8216;piediri&#8217;. </p>
<p>Alia ofte uzata ekzemplo por markiteco pli rilatas al la temo de ĉi tiu artikolo: En multaj lingvoj, ne ekzistas apartaj esprimoj kaj por la virseksuloj kaj inoj de ĉiu bestospeco, sed ekzistas apud la ĝenerala esprimo (ne-markita) nur unu sekse specifita esprimo (markita). Ekzemple, la rusaj vortoj por paroli pri bovoj estas la sekse ne-markita <i>коро́ва</i> [koróva] kaj la virsekse markita <i>бык</i> [bik]. Ĉar ne ekzistas ine markita esprimo, oni uzas la ne-markitan <i>коро́ва</i> por paroli pri bovinoj. Ĉar oni kutime uzas <i>бык</i> kiam oni parolas pri unuopa bovo, pri kies virsekseco oni scias, <i>коро́ва</i> almenaŭ en la ununombra formo tre ofte estas intencata kaj komprenata en la senco de &#8216;bovino&#8217;, kvankam ĝia baza signifo estas &#8216;bovo&#8217;, ĉar ĝi estas sekse ne-markita. En la rusa por la plej multaj bestospecoj simile ekzistas nur vire markita kaj sekse ne-markita esprimoj, sed por kelkaj bestospecoj estas inverse (ekzemple por azenoj ekzistas la sekse nemarkita <i>осёл</i> [osjól] kaj la ine markita <i>осли́ца</i> [oslíca]), kaj por kelkaj ekzistas kiel en Esperanto apud la sekse ne-markita esprimo du sekse markitaj esprimoj (ekzemple <i>ло́шадь</i> [lóŝadj] (&#8216;ĉevalo&#8217;), <i>кобы́ла</i> [kobíla] (&#8216;ĉevalino&#8217;) kaj <i>жеребе́ц</i> [ĵerebéc] (&#8216;virĉevalo&#8217;)). En la hispana kontraste por la plej multaj bestoj ekzistas nur sekse ne-markita esprimo kaj ine markita esprimo, ekzemple por katoj la sekse ne-markita <i>gato</i> kaj la ine markita <i>gata</i>.</p>
<p>Kiel oni vidas el la ĉi-supraj ekzemploj, la lingva fakto, ke por unu eblo de lingva opozicio ekzistas markita esprimo kaj por la alia ne, tute ne bezonas baziĝi sur la emo ignori aŭ diskriminacii unu eblon.</p>
<h3>La tradicia sistemo mencii seksojn en Esperanto</h3>
<p>La pronoma sistemo en tradicia Esperanto (do la sistemo uzita de Zamenhof kaj ĉiuj lingve spertaj Esperantistoj ĝis la 1970-aj jaroj, kaj daŭre uzata de multaj nuntempe) povas esti klarigata jene: Por la elekto de la pronomo gravas du lingvaj opozicioj, la opozicio aĵo-ulo kaj la seksa opozicio. <i>ŝi</i> estas ule kaj ine markita, <i>li</i> estas ule markita sed sekse nemarkita, kaj <i>ĝi</i> estas ne-markita laŭ ambaŭ opozicioj. Se oni povas uzi markitan esprimon, oni ĝin devas uzi, tiel ke ĝia ne-uzo aŭ montras, ke la priparolata afero ne apartenas al la kategorio de la markita esprimo, aŭ ke la parolanto ne scias pri ĝia aparteno al tiu kategorio. Ekzemple, se oni uzas <i>ĝi</i>, tio indikas ke oni aŭ parolas pri aĵo, aŭ oni parolas pri io, pri kio oni ne scias, ĉu ĝi estas aĵo aŭ ulo. Malofte okazas, ke oni parolas pri io sen scii ĉu temas pri aĵo aŭ ulo, tiel ke preskaŭ ĉiam la uzo de <i>ĝi</i> estas komprenata kiel indikilo pri aĵeco, sed tia malofta situacio tamen foje okazas: Ekzemple Zamenhof skribis en sia traduko de La Revizoro: &#8220;Oni frapas; certe ĝi estas li.&#8221;</p>
<p>Simile, la uzo de <i>li</i> en la tradicia Esperanto indikas, ke aŭ temas pri viro aŭ la parolanto ne scias la sekson de la priparolata persono. Ke oni ne scias la sekson de la priparolata persono ja okazas nemalofte, precipe se oni parolas abstrakte pri ĝenerala persono kaj ne pri specifa persono, kiel en la jena frazo: &#8220;Se iu membro ne pagas sian kotizon antaŭ la elektoj, li ne havas voĉdonrajton.&#8221; En la tradicia Esperanto oni do ne uzas formojn kiel <i>li/ŝi</i> aŭ <i>li aŭ ŝi</i> por tiaj situacioj, ĉar <i>li</i> ja estas sekse ne-markita kaj sekve uzebla en tiaj situacioj.</p>
<p>La aserto ke en la tradicia Esperanto <i>li</i> estas sekse ne-markita ne estu konfuzata kun la malĝusta aserto ke ĝi estas sekse neŭtrala. Pro la malsimetrio ke ekzistas ine markita pronomo (<i>ŝi</i>) sed neniu virsekse markita pronomo, oni tre ofte devas uzi <i>li</i> por paroli pri viroj. Tiu oftega uzado de <i>li</i> por paroli pri viroj kvante klare superpezas la uzon de <i>li</i> por ne-specifa persono de ajna sekso; tio kreas en la mensoj de la uzantoj de la lingvoj la emon pensi unuavice pri viro kiam estas uzata <i>li</i>, eĉ se temas pri uzo de <i>li</i> por ne-specifa persono. Kompreneble oni povas tamen senprobleme kompreni, ke estis celitaj ankaŭ virinoj, sed tiu kompreno-kapablo neniel forigas la mensan meĥanismon, kiu kaŭzas, ke oni unuavice pensas pri viroj. En tiu senco <i>li</i> tamen estas sekse ne-neŭtrala, ĉar ĝi pro sia ofta uzo por paroli pri viroj estas pli ligita al la vira sekso ol al la ina sekso. </p>
<p>La seksa markado ĉe substantivoj en la tradicia Esperanto estas iom pli malsimpla, ĉar ĝi varias depende de tio, al kiu el kvar distingeblaj klasoj apartenas la substantivo: </p>
<ol>
<li> La substantivoj en la plej granda kaj plej malfermita<sup>2</sup> klaso funkcias simile kiel la pronomoj: Ekzistas baza sekse ne-markita formo kaj ine markita formo formita per aldono de <i>-in-</i> al la baza formo. Al ĉi tiu klaso apartenas la substantivoj formitaj per la sufiksoj <i>-ul-</i>, <i>-ist-</i>, <i>-an-</i> kaj <i>-estr-</i>, la substantivaj participoj, kaj krome substantivoj, kiuj esprimas profesiojn (ekzemple <i>piloto, advokato, aktoro, sekretario, kelnero, tajloro, ŝoforo, studento</i>), substantivoj, kiuj esprimas apartenon al gento (ekzemple <i>anglo, germano, italo, svedo, ĉino, japano, ruso, arabo, cigano, hebreo, ĝermano</i>), pluraj substantivoj, kiuj esprimas ne-familiajn homajn rilatojn (ekzemple <i>amiko, kolego, najbaro, mastro</i>) kaj kelkaj substantivoj, kiuj esprimas iun econ de homoj (ekzemple <i>nobelo, parenco, heroo, turisto, pasaĝero, orfo</i>). </li>
<li> La sola klaso, en kiu apud la sekse ne-markita baza formo ekzistas kaj vire markita formo kaj ine markita formo, estas la ankaŭ relative malfermita klaso de esprimoj por bestospecoj, kiel ekzemple <i>kato, leono, tigro, ĉevalo, azeno, zebro, hundo, lupo, vulpo, anaso, ansero, porko, bovo, kapro</i>. La vire markita formo estas formita per komenca aldono de <i>vir-</i>, dum la ine markita formo same kiel ĉe la unua klaso estas formita per la aldono de <i>-in-</i> antaŭ la O-finaĵo.</li>
<li> Krome ekzistas preskaŭ tute fermita klaso de substantivoj, ĉe kiuj la baza formo estas vire markita, kaj eblas formi ine markitan formon per aldono de <i>-in-</i>, sed ne eblas formi sekse ne-markitan formon (almenaŭ ne por la ununombro). Temas pri substantivoj esprimantaj parenco-rilaton (<i>patro, frato, filo, avo, nepo, nevo, onklo, kuzo, fianĉo, edzo, vidvo, konkubo</i>, sed ne la ĝenerala <i>parenco</i>, kiu apartenas al la unua klaso), substantivoj nomantaj nobelojn (ekzemple <i>reĝo, caro, princo, kavaliro, grafo, duko</i>, sed ne la ĝenerala <i>nobelo</i>, kiu apartenas al la unua klaso), kaj kelkaj pliaj substantivoj (<i>viro, sinjoro, fraŭlo, knabo, bubo, monaĥo</i> kaj <i>abato</i>).
</li>
<li> Krome ekzistas malgranda klaso de sekse ne-markitaj substantivoj, al kiuj oni tre malofte aŭ eĉ preskaŭ neniam aldonas <i>-in-</i>, tiel ke la baza formo malsame ol ĉe la unua klaso praktike neniam estas interpretataj kiel virseksa: <i>homo, persono, infano, viktimo, demokrato</i>. Kiel pli detale klarigite malsupre, la limo inter ĉi tiu kaj la unua klaso tamen ne estas tute klara (sed ja ekzistas substantivoj, kiuj klare apartenas al unu kaj ne al la alia).</li>
</ol>
<p>Al ĉi tiuj kvar dekomence ekzistintaj klasoj ankoraŭ eblas aldoni du klasojn, al kiuj apartenas neniuj Fundamentaj radikoj (en sia Fundamenta senco), sed ja kelkaj poste aperintaj vortoj:</p>
<ul>
<li>La klaso de pure inaj vortoj, kiuj ne havas virseksan aŭ sekse ne-markitan analogaĵon samradike esprimeblan, ekzemple <i>femalo, nimfo, matrono, putino, guno, pulardo, damo</i> (ĉi-lasta ja estas Fundamenta radiko, sed aperas en la Fundamento nur en la formo <i>damoj</i> kiel nomo de ludo, do ne kiel vorto por nomi personon)</li>
<li> La klaso de pure virseksaj vortoj, kiuj ne havas inseksan aŭ sekse ne-markitan analogaĵon samradike esprimeblan, ekzemple <i>eŭnuko, masklo, ĝentlemano, ĝigolo, taŭro, okso, kapono</i></li>
</ul>
<p>En ununombra uzo, la substantivoj en la unua klaso kaj iliaj <i>in</i>-formoj funkcias tradicie tute analoge al la pronomoj <i>li</i> kaj <i>ŝi</i>: Ekzemple <i>instruisto</i> estas sekse ne-markita. Oni tradicie uzas la insekse markitan <i>instruistino</i> ĉiam, kiam la sekso estas konata kaj ina; el tio sekvas, ke se iu, kiu uzas Esperanton en la tradicia maniero, uzas <i>instruisto</i> kaj mi povas supozi, ke la sekso de la instruisto estas konata al la parolanto, mi povas konkludi ke temas pri vira instruisto. Sed la vireco ne estas markita en <i>instruisto</i>, same kiel ĝi ne estas markita en <i>li</i>. En situacioj, kie oni parolas pri specifa persono de nekonata sekso aŭ pri ne-specifa persono de ajna sekso, oni povas uzi la sekse ne-markitan <i>instruisto</i> same kiel oni tie povas uzi la sekse ne-markitan <i>li</i>.</p>
<p>En multenombra uzo de la substantivoj de la unua klaso eĉ pli klare rimarkiĝas ilia seksa ne-markiteco: Vortoj kiel <i>instruistoj</i>, <i>amikoj</i> kaj <i>angloj</i> jam tradicie povas nomi grupon de ambaŭ seksoj sen la bezono de la prefikso <i>ge-</i>. Se oni tamen uzas <i>ge-</i> ĉe ili, tio indikas emfazon pri la ambaŭsekseco de la grupo. Tio kontrastas al la multenombra uzo de substantivoj el la tria klaso: la baza multenombrigita vorto (ekzemple <i>patroj</i> kaj <i>reĝoj</i>) indikas ĉiam nur grupon de virseksuloj,<sup>3</sup> tiel ke por ambaŭseksaj grupoj aŭ grupoj de nekonata seksa konsisto ĉiam necesas aldoni <i>ge-</i>. Ĉar por substantivoj de la tria klaso la uzo de <i>ge-</i> estas deviga eĉ ĉe grupoj de nekonata seksa konsisto, ĝi ne funkcias por emfazi la ambaŭseksecon kiel ĉe la unua klaso, sed funkcias preskaŭ kiel markilo de ajnasekseco. Tial oni povas demandi al nekonato <i>Kiom da gefratoj vi havas?</i>, kaj tiu povas respondi per <i>Tri</i> eĉ se li havas nur fratinojn. Sed diri <i>Mi havas tri gefratojn</i> se oni havas nur fratinojn estas miskompreniga, ĉar se la parolanto konas la sekson de homoj (kaj tion la aŭskultanto ja povas supozi pri homo parolanta pri siaj gefratoj), li devus laŭ la tradiciaj reguloj uzi <i>ge-</i> nur se temas pri ambaŭseksa grupo. Notu krome ke malgraŭ tio, ke ĉe la multenombra uzo de substantivoj de la tria klaso <i>ge-</i> povas funkcii iugrade kiel markilo de ajnasekseco, ĝi tradicie ne povas esti uzata ĉe ununombra substantivo kiel markilo de ajnasekseco (do tradicie ne eblas <i>gepatro</i>), ĉar la baza signifo de <i>ge-</i> estas ambaŭsekseco de grupo, kaj la limigita ajnasekseca funkcio de <i>ge-</i> estas derivita de tiu baza signifo kaj sekve ankaŭ limiĝas al grupoj.</p>
<p>Al la substantivoj de la kvara klaso oni kutime ne aldonas <i>-in-</i> eĉ se oni scias, ke temas pri virino. Sekve la sekse ne-markita baza formo malsame ol ĉe la unua klaso ne emas esti interpretata kiel virseksa. Malgraŭ tio, ke la unua kaj la kvara klaso estas klare distingindaj, ĉar ekzistas substantivoj klare apartenantaj al la unua klaso (en la senco ke oni en la tradicia lingvouzo praktike ĉiam aldonas <i>-in-</i> se oni scias ke temas pri ino) kaj substantivoj klare apartenantaj al la kvara klaso (en la senco ke oni praktike neniam aldonas <i>-in-</i>), la limo inter la du klasoj ne estas tute klara, ĉar ankaŭ ekzistas substantivoj, ĉe kiuj oni en la tradicia lingvouzo ofte aldonas <i>-in-</i> kiam temas pri ino, sed tamen nemalofte ankaŭ forlasas <i>-in</i>, eĉ se oni scias, ke temas pri ino. Temas ekzemple pri la vortoj <i>parenco, nobelo, turisto</i> kaj <i>pasaĝero</i>, kiujn mi ĉi-supre klasigis en la unua klaso, sed kiujn oni ankaŭ povus klasigi kiel limkazojn inter la unua kaj kvara klaso. </p>
<p>Alia limkazo ĉe la ĉi-supra klasigo estas la vorto <i>besto</i> kaj esprimoj por klasoj de bestospecoj kiel <i>birdo, insekto</i> kaj <i>fiŝo</i>: Same kiel la esprimoj por bestospecoj en la dua klaso, ili estas sekse ne-markitaj, sed ĉe ili oni multe malpli ofte ol ĉe esprimoj por unuopaj bestospecoj emas aldoni <i>vir-</i> aŭ <i>-in-</i>, tiel ke ili ankaŭ funkcias iom simile kiel la substantivoj el la kvara klaso.</p>
<p>Iom malfacile klasigeblaj estas substantivoj, kiuj nomas rolojn ĉiam plenumatajn de personoj de unu sekso, kiel <i>papo</i> kaj <i>kardinalo</i>. Oni povus pensi, ke tiuj du vortoj estas klare virseksaj (do apartenas al la tria klaso), ĉar ili ja ĉiam nomas virseksulojn. Sed eblas kontraŭargumenti, ke ili tamen lingve ne estas virsekse markitaj, sed ĉiam nomas virseksulojn pro eksterlingvaj faktoj. Tiam tamen iĝas neeble decidi, ĉu ili apartenas al la unua aŭ la kvara klaso, ĉar tio dependus de tio, ĉu oni kutime aldonas <i>-in-</i> kiam oni parolas per tia substantivo pri ino; sed oni ja pro eksterlingvaj faktoj neniam parolas per tiuj substantivoj pri inoj.</p>
<h3>Sociaj ŝanĝoj kaj seksismo-evitado en aliaj lingvoj</h3>
<p>En la antaŭa sekcio mi priskribis la tradician sistemon marki sekson en Esperanto, sed nuntempe multaj ne plu aplikas ĉi tiun tradician sistemon. Al tio kontribuis sociaj ŝanĝoj okazintaj kaj okazantaj ĉefe ekde la mezo de la 20-a jarcento (almenaŭ en okcidentaj landoj), kiujn mi priskribos en ĉi tiu sekcio kune kun la influo, kiun ili jam havis al aliaj lingvoj ol Esperanto.</p>
<p>Ĝis la frua 20-a jarcento, virinoj en okcidentaj landoj (kaj simile en la plej multaj aliaj landoj) estis socie marĝenigitaj: Ili ricevis malpli da eduko, oni antaŭvidis por ili la rolon de patrinoj kaj dommastrinoj, ili apenaŭ povis eniri prestiĝajn profesiojn, ili ne havis voĉdonrajton nek rajton esti elektita en la estiĝantaj demokratioj, kaj ili estis leĝe malavantaĝitaj en pluraj aldonaj manieroj. Fine de la 19-a jarcento, estiĝis la unua inisma<sup>4</sup> movado, kiu ĉefe celis la forigon de la leĝaj malavantaĝoj por virinoj, kun fokuso sur la virinaj voĉdonrajto kaj rajto esti elektita. Tiu movado iom post iom atingis siajn celojn en diversaj okcidentaj landoj, ĉefe dum la unua duono de la 20-a jarcento. Malgraŭ la forigo de leĝaj malavantaĝoj por virinoj, restis multaj sociaj malavantaĝoj, ĉar oni daŭre antaŭvidis por virinoj la patrinan kaj dommastrinan rolon, tiel ke ili daŭre havis malfacilaĵon mem enspezi monon kaj esti finance sendependaj de viroj.</p>
<p>Dum la Dua Mondmilito multaj viroj devis batali aŭ alimaniere subteni la armeon de sia lando, kaj sekve la virinoj devis transpreni multajn laborojn tradicie faritajn de viroj. Post la milito la viroj ree transprenis siajn postenojn, kaj oni ĝenerale atendis de la virinoj denove koncentriĝi pri familiaj kaj dommastraj taskoj. Multaj virinoj estis spertintaj la avantaĝojn de partopreno en la profesia vivo, kaj kelkaj el ili ne volis denove transpreni la neprestiĝan tradician rolon en la hejmo. Tiu malkontento flanke de spertiĝintaj virinoj unue en Usono naskis duan inisman movadon, kiu pli ol la unua movado atentigis pri sociaj malavantaĝoj por virinoj, kiuj ne estas simple forigeblaj per leĝa egalrajtigo de virinoj kaj viroj: La virinoj tradicie malmulte partoprenas en la profesia vivo, sekve havas malpli da influo al la socio kaj ne havas propran enspezon; pro la manko de enspezo, ili finance dependas de viroj, kio malhelpas al ili fari proprajn decidojn sen influo de la viroj; pro la financa dependo ili pli suferas de eksgeedziĝoj ol viroj, pri kio la viroj kompreneble konscias, tiel ke la viro povas malbone trakti sian edzinon sen bezoni timi ke ŝi forlasos lin; eĉ kiam virinoj laboras, ili kutime laboras en socie neprestiĝaj – &#8220;tipe inaj&#8221; – postenoj, en kiuj la pagoj estas malpli bonaj ol en eduknivele kompareblaj &#8220;tipe viraj&#8221; postenoj. Por forigi ĉi tiujn sociajn malavantaĝojn, la dua inisma movado celis forigi sociajn malegalecojn inter la seksoj je ĉiuj niveloj de socia interagado, ne nur en la teksto de leĝoj. </p>
<p>Unu grava aspekto de ĉiu socia interagado kompreneble estas la lingvo. Ekde la 1960-aj jaroj, anoj de la dua inisma movado en Usono ekatentigis pri tio, ke en la angla lingvo oni emas multrilate ignori virinojn kaj prezenti virojn kiel la normalaĵon. Unu ekzemplo estis la tiama uzo de <i>man</i>, kiu plej ofte signifis &#8216;viro&#8217;, sed tamen ankaŭ esti ofte uzata en la senco de &#8216;homo&#8217;. La sufiksa uzo de <i>man</i> en profesiaj esprimoj kiel <i>chairman</i>, <i>policeman</i>, <i>fireman</i>, <i>mailman</i> ktp estis sentata de multaj kiel aludo al tio, ke oni atendas virojn por tiaj postenoj. Plia ekzemplo estis la uzo de <i>he</i> por paroli pri ne-specifa persono de negrava sekso (komparebla al la ĉi-supre prezentita tradicia uzo de <i>li</i>), kiun la inistoj interpretis kiel ignoradon de virinoj. Krome estis multaj kutimaj dirmanieroj – ekzemple <i>doctors and their wives</i> (&#8216;kuracistoj kaj iliaj edzinoj&#8217;) – kiuj antaŭsupozis ke certajn profesiojn havas kutime nur viroj. La anoj de la inisma movado nomis tiajn lingvo-uzojn seksismaj kaj komencis kampanji por ne-seksisma lingvo-uzo, koncentriĝante unue ĉefe al la lingvo-uzo en gazetoj kaj en sciencaj kuntekstoj. Estis proponitaj ne-seksismaj alternativoj al tradiciaj esprimmanieroj, ekzemple <i>human being</i> anstataŭ <i>man</i> en la senco de &#8216;homo&#8217;, <i>humanity</i> anstataŭ <i>mankind</i> por &#8216;homaro&#8217;, kaj <i>doctors and theirs spouses</i> anstataŭ <i>doctors and their wives</i> (<i>spouse</i> estas sekse ne-markita esprimo kun la senco &#8216;edzo aŭ edzino&#8217;, kiu ne havas unuvortan egalaĵon en Esperanto). Por eviti la ne virsekse intencitan uzon de <i>he</i> estis proponita aro da eblaj alternativoj, ekzemple la uzo de <i>he/she</i> aŭ <i>he or she</i>, la multenombrigo de la esprimmaniero por ebligi uzon de <i>they</i> (&#8216;ili&#8217;), kaj la revivigo de la jam en antaŭaj jarcentoj kutima ununombra <i>they</i> por remencii antaŭe menciitan ne-specifan personon (ekzemple <i>If someone calls, tell them I will be back at 10</i> (&#8216;Se iu alvokas, diru al li/ŝi ke mi ree estos ĉi tie je la 10-a&#8217;). </p>
<p>Almenaŭ rilate al la skriba lingvouzo en gazetoj, la kampanjo estis tre sukcesa: Postaj tekstaraj studoj (ekzemple Cooper (1984)) montris, ke la uzo de <i>man</i> en la senco de &#8216;homo&#8217; rapide malkreskis dum la 1970-aj jaroj; la ne virsekse intencita uzo de <i>he</i> ankaŭ malkreskis signife en la sama periodo, kvankam ne same rapide; la plej malrapida malkresko estis observita ĉe la sufiksa uzo de <i>man</i>, kio verŝajne ŝuldiĝas al la fakto, ke tiu ne estas sisteme anstataŭigebla per alternativa esprimo, sed necesis diversmaniere trovi novajn esprimojn por diversaj profesioj, ekzemple <i>police officer</i>, <i>fire fighter</i> kaj <i>letter carrier</i>. </p>
<p>La inisma movado rapide disvastiĝis tra ĉiuj okcidentaj landoj, kaj sekve ankaŭ en aliaj landoj aperis kritikoj al seksisma lingvouzo kaj kampanjoj por neseksisma lingvouzo. Tamen diversaj lingvoj funkcias malsame, tiel ke ne eblas transpreni la solvojn de unu lingvo senŝanĝe al aliaj. La germana ekzemple malsame al la angla havas gramatikan sekson, tiel ke ĉiu substantivo estas gramatike aŭ vira aŭ ina aŭ neŭtra. La ligo inter la gramatika sekso de vorto kaj la natura sekso de la priparolato neniam estis tute rigora: Kvankam ĉe multaj vortoj la gramatika sekso koincidas kun la natura sekso (ekzemple <i>Bruder</i> (&#8216;frato&#8217;), <i>Schwester</i> (&#8216;fratino&#8217;), <i>Vater</i> (&#8216;patro&#8217;), <i>Mutter</i> (&#8216;patrino&#8217;), <i>König</i> (&#8216;reĝo&#8217;), <i>Königin</i> (&#8216;reĝino&#8217;), <i>Lehrerin</i> (&#8216;instruistino&#8217;)), ekzistas kontraŭ-ekzemploj kiel la gramatike vira kvankam semantike ajnaseksa <i>Mensch</i> (&#8216;homo&#8217;), la gramatike ina kvankam semantike ajnaseksa <i>Person</i> (&#8216;persono&#8217;) kaj la gramatike neŭtra kvankam semantike ina <i>Mädchen</i> (&#8216;knabino&#8217;). Tre multaj substantivoj (ekzemple <i>Lehrer</i> (&#8216;instruisto), <i>Student</i> (&#8216;studento&#8217;) kaj <i>Chinese</i> (&#8216;ĉino&#8217;)) estas gramatike viraj, sed tradicie funkcias semantike simile al la unua klaso de Esperantaj substantivoj en la antaŭa sekcio: Ili do estas semantike sekse ne-markitaj, sed havas inan analogaĵon (formitan per la sufikso <i>-in</i>), kiu estas uzata ĉiam, kiam oni scias ke temas pri ino, tiel ke en multaj kuntekstoj ja eblas interpreti la sekse ne-markitan substantivon virsekse. </p>
<p>Komence de la dua inisma movado multaj germanlingvaj inistoj analoge al anglalingvaj inistoj pledis kontraŭ la uzo de la ine markitaj formoj kaj por la ĝenerala uzo de la sekse ne-markitaj (sed gramatike viraj) formoj. Tamen ekde la 1980-aj jaroj, en la inisma movado komencis superregi la kontraŭa tendenco, kiu surbaze de la argumento, ke la gramatika sekso ĝenerale pensigas pri la analoga natura sekso, pledis por la ĉiama mencio de ina formo apud la gramatike viraj formoj, se virinoj ankaŭ estis celitaj (ekzemple <i>Lehrer oder Lehrerin</i> (&#8216;instruisto aŭ instruistino&#8217;) kaj <i>Studenten und Studentinnen</i> (&#8216;studentoj kaj studentinoj&#8217;)). Aperis diversaj proponoj por skribe mallongigi tiujn formojn, el kiu la plej sukcesa estas la interna majuskla I (ekzemple <i>LehrerInnen</i> en la senco de &#8216;geinstruistoj&#8217;). Krome aperis la emo uzi participajn formojn, ĉar multenombre tiuj ne havas identigeblan gramatikan sekson (ekzemple <i>Studierende</i> kiel sekse nemarkita esprimo por &#8216;studentoj&#8217;).</p>
<p>En la skriba germana lingvo tiuj proponoj por ne-seksisma lingvaĵo estis relative sukcesaj, kaj en kelkaj subŝtatoj de Germanujo ili eĉ estas devigaj en tekstoj de ŝtataj aŭ lernejaj instancoj. Tamen la duoblaj formoj estas ofte sentataj kiel burokratecaj kaj pezaj, kaj la pure skriblingva solvo de interna majuskla I ĉiuokaze estas ne-aplikebla al la parola lingvo, tiel ke en la parola lingvo ankoraŭ superregas la tradicia lingvouzo. Miaopinie estas dubinde, ke ŝanĝoj al la skriblingvo, kiuj pro sia pezeco ne sukcesas eniri en la parolan lingvon, vere povas signife influi la homojn al ne-seksisma pensmaniero, kio ja estis la celo de tiuj ŝanĝoj.</p>
<p>Dum en antaŭaj jardekoj estis konsiderataj preskaŭ nur la inismaj argumentoj kontraŭ lingva seksismo, en la pasintaj jaroj estis pli kaj pli elstarigita ankaŭ alia argumentaro plede al ŝanĝoj en la lingvouzo: Ekzistas homoj, kiuj identiĝas nek kiel viroj nek kiel virinoj, kaj por tiuj homoj lingvaj esprimmanieroj, kiuj antaŭsupozas ke ĉiu persono estas vira aŭ ina, povas esti tre ĝenaj. Ili estas devigataj identigi sin kiel unu aŭ la alia por ebligi al aliaj homoj uzi kutimajn pronomojn kaj substantivojn por paroli pri ili, sed ofte tiu devigita sin-identigo tute kontraŭas ilian identeco-senton. Krome ili povas sin senti malinkluzivigita de esprimoj kiel <i>sinjoroj kaj sinjorinoj</i> aŭ <i>li aŭ ŝi</i>, ĉar tiuj esprimoj antaŭsupozas duuman (viran aŭ inan) seksecon ĉe ĉiuj homoj. </p>
<p>Oni povus pensi ke temas pri ia tria sekso, kaj ke sekve estus utile enkonduki en la lingvon esprimmanieron por paroli pri personoj de tiu tria sekso. Sed fakte la homoj, kiuj identiĝas kiel nek inaj nek viraj ne unuece identiĝas kun iu tria sekso. Multaj el ili do ne povus aprobi tian solvon. Sekve la sola maniero eviti ĉi tiun specon de diskriminacio kaj malinkluzivigo estas tute eviti daŭre mencii la sekson de personoj dum la parolado.</p>
<p>Kial ni entute tiom emfazas la sekson de la priparolataj personoj dum la parolado? Homoj ja havas multajn trajtojn, kiel aĝon, haŭtkoloron, harkoloron, kredaron, vestiĝmanieron, nazograndecon ktp, kaj kutime ni povas tute bone paroli pri homoj sen daŭre mencii kiom ili aĝas, kia estas ilia haŭtkoloro ktp. Do kial ni ne povas same fari pri la sekso?</p>
<p>Fakte, kelkaj lingvoj faras tiel. Ekzemple la indonezia lingvo ne nur uzas unusolan pronomon por &#8216;li&#8217; kaj &#8216;ŝi&#8217;, sed ankaŭ havas multajn sekse ne-markitajn substantivojn por paroli pri homoj, ekzemple <i>anak</i> (&#8216;filo aŭ filino&#8217;) kaj <i>pacar</i> (&#8216;koramiko aŭ koramikino&#8217;).<sup>5</sup> Malsame ol Esperanto kaj la plej multaj Eŭropaj lingvoj, ĝi foje devigas la parolanton fari distingon de aĝo, ekzemple per la vortoj <i>adik</i> (&#8216;pli juna frato aŭ fratino&#8217;) kaj <i>kakak</i> (&#8216;pli aĝa frato aŭ fratino&#8217;).</p>
<p>Tio montras, ke la deviga markado de unu aŭ alia eco de priparolata persono, estas tute lingvo-dependa kaj sekve konvencia. Se jam eblis lingvoŝanĝoj bazitaj sur la inisma idearo, oni do povas demandi sin, ĉu ankaŭ eblas lingvoŝanĝo bazita sur la ideoj de nediskrimianciado kaj inkluzivigado de homoj kun ne-duuma seksa identeco. </p>
<p>La konscio pri ĉi tiu problemo estas ankoraŭ relative nova kaj ne tre disvastiĝinta, tiel ke ne estas surprizo ke ĝis nun ne okazis signifaj lingvaj ŝanĝoj pro ĉi tiu motivo. En la angla, la inisme motivita evitado de sekse markitaj substantivoj kaj disvastigo de sekse ne-markitaj substantivoj jam signife malpliigis la kvanton de situacioj, en kiuj necesas mencii la sekson de priparolato, tiel ke ne estas tiel forta bezono por lingvaj ŝanĝoj cele al nediskriminacio de ne-duum-seksaj homoj. Tamen restas la problemo ĉe la elekto de pronomo: La origine sekse ne-markita <i>he</i> ĉiam estis plej ofte interpretata virsekse, kaj post la inisme motivitaj ŝanĝoj al ĝia uzo eĉ pli ol antaŭe. Estis jam multaj proponoj por sekse neŭtrala pronomo por la angla, kaj kelkaj el ili estas uzataj en kelkaj rondoj de ne-duum-seksaj personoj; ŝajne la plej uzata nuntempe estas <i>ze</i> (prononcata kiel [zi] kaj foje literumata kiel <i>zie</i>).</p>
<p>Ĉi-rilate ankoraŭ menciindas la sveda lingvo. Ĝi havas la pronomojn <i>hon</i> (&#8216;ŝi&#8217;) kaj <i>han</i> (&#8216;li&#8217;), kiuj tradicie estas uzataj same kiel oni tradicie uzas <i>ŝi</i> kaj <i>li</i> en Esperanto; do <i>hon</i> estas ine markita kaj <i>han</i> estas sekse ne-markita sed ofte uzata por paroli pri viro. Jam en 1966, do komence de la dua inisma movado, unuafoje aperis la propono uzi <i>hen</i> (bazita sur la finna sekse neŭtrala pronomo <i>hän</i>) kiel sekse neŭtralan pronomon, sed dum longa tempo tio restis nura propono. En 2012 aperis infanlibro, kiu sisteme uzi <i>hen</i>, kaj tio kaŭzis politikan debaton pri la temo, kiu plipopularigis la pronomon. Tiel ene de mallonga tempo, la uzado de la pronomo signife kreskis, kvankam ĝi restas malofta. En Julio 2014 la Sveda Akademio decidis aldoni <i>hen</i> al sia vortlisto. Temas do verŝajne pri la ĝis nun plej sukcesa propono aldoni sekse neŭtralan pronomon al lingvo, kiu antaŭe ne havis tian pronomon. Kvankam la inismaj motivoj verŝajne superregis en ĝia disvastiĝo, certe ankaŭ ludis kaj ludas gravan rolon la emo eviti diskriminacion de ne-duum-seksaj personoj. </p>
<h3>Okazinta ŝanĝo en la lingvouzo</h3>
<p>Ĝis la 1970-aj jaroj, la sistemo marki sekson en Esperanto estis tre stabila.<sup>6</sup> Sed tiam kelkaj Esperantistoj komencis adapti la jam alilingve okazantajn diskutojn pri lingva seksismo al Esperanto, kritikante diversajn aspektojn de ĉi tiu tradicia lingvouzo kiel seksismajn. Ĉi tiaj kritikoj estis ekzemple abunde pridiskutataj inter 1979 kaj 1988 en la revuo Sekso kaj Egaleco, kiu nun legeblas en <a href="http://www.gazetoteko.com/ske/index.html">interreta arĥivo</a>. Surbaze de ĉi tiaj kritikoj estis faritaj kelkaj ŝanĝproponoj, el kiuj kelkaj proponis malpli drastajn ŝanĝojn ol aliaj. Ĝenerale eblas diri, ke la malpli drastaj ŝanĝoj sukcesis eniri en la ĝeneralan lingvouzon (kvankam kompreneble kelkaj plumarkas la sekson en la tradicia maniero), dum la pli drastaj ŝanĝoj estis aŭ tute malsukcesaj aŭ sukcesetis nur en iuj apartaj rondoj, sed ne en la ĝenerala lingvouzo. La ĉefaj ŝanĝoj kiuj ja okazis en la ĝenerala lingvouzo estas la jenaj: </p>
<ul>
<li> <i>li</i> estas nun de multaj konsiderataj kiel virsekse markita, tiel ke ili uzas <i>li aŭ ŝi</i>, <i>ŝi/li</i> aŭ aliajn esprimojn por paroli pri nespecifa persono aŭ persono de nekonata sekso. Tio kontrastas al la tradicia lingvouzo, en kiu <i>li</i> estas uzata por paroli pri nespecifa persono aŭ persono de nekonata sekso.</li>
<li> Multaj ne plu konsideras deviga la markadon de la sekse ne-markitaj substantivoj de la unua supre difinita klaso per <i>-in-</i> ĉe persono de konata ina sekso. Ili do foje diras <i>instruisto</i> por paroli pri ina instruisto, pri kies ineco ili konscias. Paralele al tio malkreskis la emo interpreti substantivojn el tiu klaso kiel virseksajn pro la ne-aldono de <i>-in-</i>. Praktike tio signifas, ke la diferenco inter la unua kaj la kvara klaso de substantivoj estas malpliigita aŭ – en la lingvouzo de kelkaj – eĉ tute forigita.</li>
</ul>
<p>Notu ke ĉi tiuj ŝanĝoj rompis la simetrion inter <i>li</i> kaj la substantivoj de la unua klaso: Origine ambaŭ estis sekse ne-markitaj, sed ĉe parolado pri specifa persono tre ofte komprenataj kiel virseksaj. Nun por multaj <i>li</i> estas virsekse markita kaj la substantivoj de la unua klaso estas komprenataj kiel sekse neŭtralaj, eĉ kiam oni parolas pri specifa persono de konata sekso. Ne eblas klare diri, ĉu tiu malsimetrio aperis unuavice pro nacilingva influo (ekzemple de la angla) aŭ unuavice pro kialoj internaj al Esperanto (ekzemple menciindas ke la substantivoj de la dua klaso malsame al <i>li</i> havas multenombran formon, kiu jam tradicie plej ofte estis komprenata seksneŭtrale).</p>
<h3>Ŝanĝproponoj por la pronomo-problemo</h3>
<p>Krom la relative sukcesa propono uzi <i>li aŭ ŝi</i> aŭ <i>li/ŝi</i> por paroli pri nespecifa persono aŭ persono de nekonata sekso, ankaŭ ekzistas multaj malpli sukcesaj ŝanĝproponoj al la uzado de pronomoj, kiuj celas la forigon de seks-rilataj problemoj. En ĉi tiu sekcio mi prezentas ĉi tiujn proponojn, kaj en la sekva sekcio mi komparas ilin unu al la alia, al la tradicia sistemo kaj al la uzado de <i>li aŭ ŝi</i>.</p>
<h5><i>ri</i></h5>
<p>Jam en la 1970-aj jaroj aperis la propono uzi <i>ri</i> kiel sekse neŭtralan pronomon. Nuntempe ĉi tiu pronomo estas uzata en kelkaj malgrandaj rondoj, precipe en kelkaj junularaj rondoj, sed ĝi restas tute nekonata al la plej multaj Esperantistoj, ankaŭ al multaj lingve spertaj Esperantistoj.</p>
<p>Ekzistas tri malsamaj proponoj pri tio, kiel oni uzu <i>li</i> kaj <i>ŝi</i> apud <i>ri</i>:</p>
<ul>
<li> Kelkaj (ekzemple la <a href="http://www3.ocn.ne.jp/~gthmhk/riismo2.html">Riisma Manifesto</a>) proponas, ke <i>li</i> kaj <i>ŝi</i> tute ne plu estu uzata, do ke <i>ri</i> estu la sola pronomo por paroli pri homoj.</li>
<li> Aliaj proponas uzi <i>ri</i> nur, kiam oni parolas pri nespecifa persono de ajna sekso, pri persono de nekonata sekso aŭ pri persono kun ne-duuma sekseco, dum por paroli pri homo de konata duuma sekso, oni daŭre ĉiam uzu <i>li</i> aŭ <i>ŝi</i>.</li>
<li> Tria propono estas io meza inter la unuaj du: Laŭ ĉi tiu propono, <i>ri</i> ja estas uzebla kaj uzinda ankaŭ por paroli pri personoj de konata duuma sekseco, sed tamen oni plu uzu <i>li</i> kaj <i>ŝi</i> por situacioj, kie oni volas emfazi la sekson aŭ kie la mencio de la sekso helpas klarigi, pri kiu persono temas.</li>
</ul>
<p>Kelkaj proponis la pronomon <i>gi</i> anstataŭ <i>ri</i> kiel sekse neŭtralan pronomon. Malsame al <i>ri</i>, <i>gi</i> ŝajnas tute ne-uzata. Ĉio, kion mi skribos pri <i>ri</i> en la sekva sekcio kaj kio ne dependas de la jama uzateco de <i>ri</i>, povas same esti dirata pri <i>gi</i>, tiel ke mi tie ne aparte mencios <i>gi</i>.</p>
<h5><i>ĝi</i></h5>
<p>Kiel mi skribis pli supre, <i>ĝi</i> en la tradicia lingvouzo estas ne-markita laŭ la aĵo-ulo-distingo, sed oni ĝenerale evitas <i>ĝi</i> se oni parolas pri io, pri kio jam estas sciate ke ĝi estas ulo. Fakte estas unu escepto al tiu evito de <i>ĝi</i> por uloj, nome la tradicia uzo de <i>ĝi</i> por infanoj. Pro tio ke la evitado de <i>ĝi</i> por paroli pri uloj jam en la tradicia lingvouzo havas escepton, kelkaj emas tute forigi tiun evitadon kaj sekve uzi <i>ĝi</i> ne nur por aĵoj sed ankaŭ por uloj de ajna sekso. <i>ĝi</i> tiam do servus samtempe kiel sekse neŭtrala pronomo por homoj kaj kiel pronomo por aĵoj.</p>
<p>Zamenhof aprobis ĉi tiun uzon de <i>ĝi</i> en sia Lingva Respondo <i>Pri pronomo por «homo»</i> (La Revuo, 1901, Aŭgusto): &#8220;Kiam ni parolas pri homo, ne montrante la sekson, tiam estus regule uzi la pronomon «ĝi» (kiel ni faras ekzemple kun la vorto «infano»), kaj se vi tiel agos, vi estos gramatike tute prava.&#8221; En la sama lingva respondo, li eĉ priskribas la pronoman sistemon kvazaŭ el &#8220;pedante gramatika&#8221; vidpunkto, <i>li</i> estus virseksa pronomo kaj <i>ĝi</i> estus la ĝusta elekto por paroli pri uloj de nekonata sekso: &#8220;ni silente interkonsentis, ke ĉiun fojon, kiam ni parolas ne speciale pri sekso virina, ni povas uzi la viran formon por ambaŭ seksoj (ekzemple «homo» = homo aŭ homino, «riĉulo» = riĉulo aŭ riĉulino k.t.p.), per tio mem ni ankaŭ interkonsentis, ke la pronomon «li» ni povas uzi por homo en ĉiu okazo, kiam lia sekso estas por ni indiferenta. Se ni volus esti pedante gramatikaj, tiam ni devus uzi la vorton «ĝi» ne sole por «homo», sed ankaŭ por ĉiu alia analogia vorto; ekzemple ni devus diri: «riĉulo pensas, ke ĉio devas servi al ĝi» (ĉar ni parolas ja ne sole pri riĉaj viroj, sed ankaŭ pri riĉaj virinoj).&#8221; </p>
<p>Notu ke la Zamenhofa priskribo de la gramatiko do estas malsama al mia priskribo de la tradicia lingvouzo en antaŭa sekcio: Li nomas &#8220;li&#8221;, &#8220;riĉulo&#8221; kaj eĉ &#8220;homo&#8221; virseksaj. En tiu priskribo li certe estis influita de tradiciaj priskriboj de klasikaj kaj modernaj eŭropaj lingvoj, dum mia priskribo uzas konceptojn de la moderna lingvoscienco ne-ekzistantajn dum la tempo de Zamenhof. Por klarigi sian propran lingvouzon, kiu ja kontraŭas ĉi tiun gramatikan priskribon, li devas paroli pri &#8220;silenta interkonsento&#8221; kontraŭa al la gramatikaj reguloj, kiujn li tezas. Tio estas konforma al la ĝenerala emo de Zamenhof klarigi multajn lingvajn fenomenojn, kiujn ni nuntempe nomus gramatikaj fenomenoj, kiel nur stilajn fenomenojn, limigante la &#8220;gramatikon&#8221; de la lingvo al kelkaj tre simplaj reguloj.</p>
<p>Tiuj, kiuj defendas la uzon de <i>ĝi</i> kiel seks-neŭtralan pronomon por uloj, povas argumenti, ke ili simple forigas tiun ekstergramatikan silentan interkonsenton ne ŝanĝante la gramatikon, tiel ke ilia propono malsame al aliaj proponoj ne ŝanĝas la gramatikajn regulojn de Esperanto. Mi revenos al ĉi tiu argumento kaj eblaj kontraŭargumentoj en la sekva sekcio.</p>
<h5><i>ŝli</i></h5>
<p>Alia propono estas la uzo de <i>ŝli</i>, kiu formiĝis kiel kunfandiĝo de <i>ŝi</i> kaj <i>li</i>. Laŭ serĉrezultoj de la <a href="http://corp.hum.sdu.dk/cqp.eo.html">Tekstaro de Eckhard Bick</a>, <i>ŝli</i> estas uzata simile multe kiel <i>ri</i>, sed ĝia uzo estas ĝenerale limigita al situacioj, en kiuj oni parolas pri ne-specifa persono de ajna sekso aŭ pri persono de nekonata sekso, do eĉ iom pli limigita ol la dua el la supre prezentitaj uzmanieroj de <i>ri</i> (kiu ja estas la plej limigita uzmaniero). </p>
<h5><i>ŝili</i></h5>
<p>Simila propono estas la uzo de <i>ŝili</i>, kiun oni povas konsideri kunmetaĵo de <i>ŝi</i> kaj <i>li</i>, eĉ se certe temas pri iom nekutima speco de kunmetaĵo. Notu ke ĝi estas vere konsiderata kiel unu pronomo kaj ne kiel mallongigita skribmaniero de <i>ŝi/li</i>, tiel ke la akuzativa kaj poseda formoj estas <i>ŝilin</i> kaj <i>ŝilia</i>, kaj ne <i>ŝinlin</i> kaj <i>ŝialia</i>. La uzo de <i>ŝili</i> estas tre malofta, signife malpli ofta ol <i>ŝli</i>.</p>
<h5><i>tiu</i></h5>
<p>Alia propono estas la uzo de <i>tiu</i> en la rolo de sekse neŭtrala pronomo.</p>
<h5><i>hi</i></h5>
<p>Tute alispeca propono ol la antaŭe klarigitaj estas la propono enkonduki novan virsekse markitan pronomon <i>hi</i> por sekse simetriigi la pronomosistemon kaj igi la sekse nemarkitan <i>li</i> sekse neŭtrala. Fakte estas du malsamaj lingvouzoj imageblaj post tia enkonduko de <i>hi</i>: Laŭ la unua, oni uzus <i>li</i> nur kiam oni parolas pri ne-specifa persono de ajna sekso, pri specifa persono de nekonata sekso aŭ pri ne-duum-seksa persono, kaj uzus <i>hi</i> aŭ <i>ŝi</i> ĉiam kiam oni parolas pri homo de konata duuma sekso. Laŭ la dua, oni povus uzi <i>li</i> ankaŭ por paroli pri homo de konata sekso, se oni ne volas emfaze aŭ klarigcele mencii la sekson (kompreneble ĉi tiu uzo de <i>li</i> praktike povus funkcii nur kiam la aŭskultanto/leganto jam scias, ke ĝi estas uzata laŭ la <i>hi</i>-isma interpreto, do kiel sekse neŭtrala pronomo).</p>
<p>La <i>hi</i>-isma lingvouzo estas praktikata de preskaŭ neniu (certe multege malpli ol la uzo de <i>ri</i> aŭ <i>ŝli</i>), sed ĝi ja estis uzata en la traduk-interlingvo de la maŝintraduka projekto <a href="https://eo.wikipedia.org/wiki/Distribuita_Lingvo-Tradukado">DLT</a> dum la 1980-aj jaroj.</p>
<h3>Komparo de la pronomaj ŝanĝproponoj</h3>
<p>En ĉi tiu sekcio mi laŭ  diversaj kriterioj komparas la diversajn pronomajn sistemojn, do la ŝanĝproponojn el la antaŭa sekcio, la tradician sistemon kaj la uzadon de <i>li aŭ ŝi</i>. </p>
<p>Unue mi konsideros, kiugrade la diversaj sistemoj solvas la problemon pri kiu unue atentigis la dua inisma movado, nome la problemon ke en la tradicia sistemo, pronomo kiu plej ofte estas uzata por paroli pri specifa virseksa persono ankaŭ estas foje uzata por paroli pri nespecifa persono de ajna sekso, kio kreas la impreson ke oni ignoras virinojn, precipe kombine kun la en la socio reale ekzistanta ignorado de virinoj en multaj kampoj. </p>
<p>Unue ni konsideru, ĉu la tradicia sistemo vere estas tiel problema kiel la inistoj asertas. Oni ja povas kontraŭargumenti, ke ili simple ne komprenis, ke <i>li</i> estas sekse ne-markita kaj estas multe uzata por viroj nur ĉar mankas virsekse markita pronomo; kaj ĉar <i>li</i> estas sekse ne-markita, ĝi neniel malinkluzivigas virinojn. Ĉi tiu argumento tamen ŝajnas baziĝi sur konfuzo de seksa ne-markiteco kaj seksa neŭtraleco: Malgraŭ ĝia seksa ne-markiteco, <i>li</i> pro sia ofta uzo por paroli pri viroj ja estas en la menso de la lingvo-uzantoj pli ligita al la vira sekso ol al la ina sekso, kaj sekve ne povas esti nomata sekse neŭtrala. Krome la argumento ignoras la fakton ke virinoj fakte estis kaj diversgrade ankoraŭ estas malinkluzivigataj el multaj kampoj de la socia vivo, tiel ke estas tute nature ke virinoj sentas la uzadon de <i>li</i> por ne-specifa persono kiel parton de la sistema malinkluzivigado de virinoj. </p>
<p>Kaj la uzo de <i>li aŭ ŝi</i> kaj ĉiuj ŝanĝproponoj el la antaŭa sekcio estis faritaj por solvi ĉi tiun problemon. Do ĉiu el ĉi tiuj proponoj estas tia, ke se la lingvo plene iĝas konforma al la propono, la propono solvas la problemon. Notu ke la propono uzi <i>hi</i> solvas la problemon vere nur, se la lingvo iĝas tute konforma al la propono, dum se la <i>hi</i>-isma lingvouzo ekzistus apud la tradicia lingvouzo, <i>li</i> en la menso de multaj lingvo-uzantoj restus ligita al la vira sekso, tiel ke la problemo tute ne estus solvita. Ĉiuj aliaj proponoj tamen solvas la problemon ankaŭ, se ili estus aplikataj apud la tradicia lingvouzo. Ĉar lingvoŝanĝoj kutime ne estas subitaj kaj la meza stato de foje <i>hi</i>-isma lingvouzo tute ne solvus la problemon, tiu solvo ne havas realajn ŝancojn, ĉar ĝis la fina venko de la <i>hi</i>-ismo ĝiaj avantaĝoj ne iĝus evidentaj, tiel ke ne eblus konvinki homojn pri ĝia uzado. La aliaj proponoj ne havas ĉi tiun problemon.</p>
<p>Nun ni konsideru la problemon de inkluziviga kaj ne-diskriminacia parolado pri homo kun ne-duuma sekseco. La uzado de <i>li aŭ ŝi</i> ne solvas la problemon: Ĝi ja baziĝas sur virseksa interpreto de <i>li</i> kaj la ideo inkluzivigi virinojn per aldona uzo de <i>ŝi</i>, sed tio neniel inkluzivigas homojn kun ne-duuma sekseco. Ankaŭ <i>ŝili</i> kaj <i>ŝli</i> ne solvas la problemon, ĉar homoj kun ne-duuma sekseco plej ofte ja ne sentas sin kiel miksaĵon de la du seksoj, kiel la uzo de ĉi tiu pronomo por ili povus supozigi.</p>
<p>La aliaj proponoj (uzo de <i>ri</i>, <i>ĝi</i> aŭ <i>tiu</i> aŭ uzo de neŭtrala <i>li</i> apud virseksa <i>hi</i>) ĉiuj solvus la problemon. Sed la <i>hi</i>-isma solvo denove estas la sola, kiu funkcius nur kiam ĝi jam estus plene venkinta, tiel ke ĝi reale apenaŭ povas disvastiĝi.</p>
<p>Multaj homoj pro diversaj kialoj ĝenerale kontraŭas ŝanĝojn al la lingvo, aŭ almenaŭ rilatas al ĉiuj ŝanĝproponoj per tre multe da skeptiko. Por tio certe estas bonaj kialoj: </p>
<ol>
<li> Oni ne volas daŭre relerni jam lernitan lingvon; kaj lerni ŝanĝi siajn kutimojn rilate al la uzo de tiel baza parto de la lingva sistemo kiel la pronoma sistemo ja povas esti tre malfacile, precipe se oni praktike neniam aŭdas la ŝanĝitan variaĵon de la lingvo.</li>
<li> Lingvaj ŝanĝoj krome kaŭzus, ke la venonta generacio de lernantoj de Esperanto havus malfacilaĵon kompreni nian ĝisnunan literaturon, ĉar ĝi estas verkita en alia variaĵo de la lingvo. Por bone kompreni ĝin, la lernanto devus apud la nova sistemo ankaŭ lerni la malnovan sistemon (almenaŭ pasive), tiel ke pligrandiĝus la kvanto de lernendaĵoj por sekvaj generacioj de Esperanto-lernantoj, kio praktike igus Esperanton pli malfacile lernebla.</li>
<li> Multaj timas disdialektiĝon de Esperanto kaŭzitan de ŝanĝproponoj, precipe se ili estas bazitaj sur pri-sociaj ideoj kiuj ne estas tutmonde akceptataj.</li>
<li> Zamenhof kaj la aliaj Esperanto-pioniroj donis ian oficialan statuson al la Fundamento de Esperanto ĝuste kun la celoj certigi konstantecon en la baza funkcimaniero de la lingvo, eviti disdialektiĝon kaj eviti daŭran diskutadon pri lingvaj reformoj. Multaj nunaj Esperantistoj daŭre opinias tiun statuson de la Fundamento io defendinda pro la samaj kialoj, kaj sekve kontraŭas ĉiujn proponojn uzi la lingvon en kontraŭ-Fundamenta maniero.</li>
</ol>
<p>Mi nun volas iom diskuti, kiugrade la diversaj pronomaj sistemoj kaŭzas ĉi tiujn problemojn ligitajn al lingvaj ŝanĝoj en Esperanto.</p>
<p>Unue necesas atenti, ke la nuna lingvouzo jam ne estas tute unueca: Kelkaj daŭre uzas la pronomojn laŭ la tradicia sistemo, dum aliaj uzas <i>li</i> kiel virsekse markitan pronomon kaj sekve sisteme uzas <i>li aŭ ŝi</i> aŭ aliajn solvojn kiam temas pri ne-specifa persono de ajna sekso. Se oni deiras de la nuna lingvouzo, oni do devas ankaŭ konsideri la plenan reiron al la tradicia sistemo kiel lingvan ŝanĝon: Ĝi ja devigus multajn ŝanĝi sian lingvouzon (do ne plu diri <i>li aŭ ŝi</i>); kaj esprimoj kiel <i>li aŭ ŝi</i> jam aperas en multaj verkoj de la pasintaj jardekoj, tiel ke tiu maniero uzi la pronomojn ĉiuokaze devus daŭre esti lernata (almenaŭ pasive) de venontaj generacioj se ili daŭre volas ĝui verkojn el la periodo inter la 1980-aj kaj la 2010-aj jaroj. </p>
<p>Oni povus eĉ diri, ke jam okazis disdialektiĝo, kvankam la termino <i>disdialektiĝo</i> ne vere bone priskribas tion, kio okazis: Ja ne estas tiel, ke ekzistas klare apartigeblaj grupoj de Esperantistoj, el kiuj kelkaj uzas la pronomojn tradicie kaj aliaj uzas <i>li</i> kiel virsekse markitan. Anstataŭe ekzistas relative multaj, kiuj depende de la situacio foje en tradicia maniero uzas <i>li</i> por paroli pri ne-specifa persono de ajna sekso kaj foje uzas por tio <i>li aŭ ŝi</i>. </p>
<p>Simile kiel la jam iom sukcesa propono uzi <i>li aŭ ŝi</i>, ankaŭ la aliaj proponoj ne tiom alportas la riskon de disdialektiĝo, sed ja povus kaŭzi, ke paralele ekzistos malsamaj lingvouzoj kaj interpretoj de la vortoj ankaŭ je la nivelo de unuopaj parolantoj. Se tio estas fonto de gravaj miskomprenoj, tio certe estas problema. Kiugrade do la paralela ekzisto de iu el la proponitaj lingvouzoj apud la tradicia lingvouzo kaŭzus miskomprenojn?</p>
<p>Ĉi tie indas unue distingi miskomprenojn disde nekomprenoj: Se oni aŭdas nekonatan vorton, oni simple ne komprenas ĝin, rimarkas ke oni ne komprenas ĝin, kaj povas – se necese – demandi la parolanton pri la signifo de la vorto (aŭ se temas pri legado, rigardi la signifon en vortaro). Sed se oni aŭdas konatan vorton uzatan kun alia signifo ol la signifo, kiun oni konas, povas okazi ke oni opinias esti kompreninta la vorton, kvankam oni fakte miskomprenis ĝin. Tio estas pli danĝera ol nekompreno, ĉar oni opinias, ke oni komprenis kaj sekve ne demandas la parolanton pri la intenco, do ne korektas la problemon. </p>
<p>La problemoj kaŭzitaj de nekompreno rilatas al tio, ke la ŝanĝproponoj devigas la lingvo-uzantojn lerni novan esprimon. La miskomprenoj pro paralela ekzisto de tradicia kaj reformita lingvouzo estas ĉiam la samaj miskomprenoj, kiuj povas okazi eĉ post plena transiro al la reformita lingvouzo ĉe legado de malnovaj tekstoj verkitaj antaŭ la reformo. Komparante la diversajn proponojn mi do ĉiam kune konsideros eblajn miskomprenojn, sendepende de tio, ĉu ili okazas ĉe legado de malnovaj verkoj aŭ ĉe paralela ekzisto de tradicia kaj reformita lingvouzo.</p>
<p>Ĉu la jam ekzistanta variado inter la uzo de <i>li aŭ ŝi</i> kaj la tradicia uzo de <i>li</i> estas fonto de miskomprenoj? Teorie certas eblas seriozaj miskomprenoj. Konsideru ekzemple la jenan frazon:</p>
<p>&nbsp; (1) Se iu ne amas sian patrinon, li aŭ ŝi iĝos malfeliĉa.</p>
<p>En la tradicia lingvouzo, tio povas signifi nur, ke aŭ la ne-amanto aŭ la patrino iĝos malfeliĉa. Por tiuj, kiuj interpretas <i>li</i> kiel virsekse markitan kaj sekve kutime uzas <i>li aŭ ŝi</i> por ne-specifa persono de ajna sekso, la natura interpreto tamen estas, ke la frazo asertas nur, ke la ne-amanto iĝos malfeliĉa. </p>
<p>El la praktika sperto kun la nuntempa varianta lingvouzo mi tamen havas la impreson, ke ĉi tiaj miskomprenoj praktike preskaŭ neniam okazas: Ili ja povas okazi nur, se oni samtempe parolas pri ne-specifa kaj pri ina persono, kaj tiu kombino estas tiel malofta, ke la plej multaj Esperantistoj verŝajne ĝis nun eĉ ne rimarkis ĉi tiun specon de ebla miskompreno.</p>
<p>Ĉu eblas nomi la uzon de <i>li aŭ ŝi</i> kontraŭ-Fundamenta? La Ekzercaro en la Fundamento fakte klare instruas la seksan ne-markitecon de <i>li</i>: </p>
<p>&nbsp; (2) Ĉar ĉiu amas ordinare personon, kiu estas simila al li, tial tiu ĉi patrino varmege amis sian pli maljunan filinon, kaj en tiu sama tempo ŝi havis teruran malamon kontraŭ la pli juna. (Ekzercaro, §13)</p>
<p>La <i>li</i> en ĉi tiu frazo certe devas esti komprenata en in-inkluziva maniero, ĉar aliokaze ne estus logika rilato inter la <i>ĉar</i>-subpropozicio kaj la ĉefpropozicio. Se oni volas plene sekvi la Fundamentan modelon, oni do devus uzi <i>li</i> por remencii ne-specifan personon de ajna sekso.</p>
<p>Aliflanke, indas atenti, ke laŭ la Lingva Respondo <i>Pri pronomo por «homo»</i> citita en la antaŭa sekcio, Zamenhof ne emis konsideri ĉi tiun uzon de <i>li</i> gramatika regulo, sed nur sekvo de &#8220;silenta interkonsento&#8221;. Laŭ tiu vidpunkto, ĉi tiu Fundamenta frazo ne instruas iun gramatikan regulon, sed iun stilan detalon. Pri rompoj al stilaj tradicioj Zamenhof estis multe pli liberala ol pri rompoj al gramatikaj reguloj. Konsiderante, ke ĉe la interpreto de la Fundamento indas konsideri la intencojn de ĝia verkinto Zamenhof, oni do povas argumenti, ke la uzo de <i>li aŭ ŝi</i> tute ne kontraŭas Fundamentan regulon, sed nur Fundamentan stil-instruon, kio estas pli akceptebla.</p>
<p>La propono uzi <i>ĝi</i> ankaŭ kiel sekse neŭtralan pronomon por homoj baziĝas sur la ideo, ke tio ne kontraŭas la bazan gramatikan sistemon instruitan de Zamenhof, sed nur la &#8220;silentan interkonsenton&#8221; menciitan en la Lingva Respondo <i>Pri pronomo por «homo»</i>. Do ankaŭ pri ĉi tiu propono oni povas argumenti, ke ĝi ne kontraŭas Fundamentan regulon, sed nur Fundamentan stil-instruon. </p>
<p>La proponoj ekuzi novan pronomon kiel <i>ri</i>, <i>ŝli</i> aŭ <i>hi</i> estas ofte konsiderataj kontraŭ-Fundamentaj surbaze de Regulo 5 de la Fundamenta Gramatiko, kiu post la enkonduka frazo &#8220;La personaj pronomoj estas:&#8221; listigas la Esperantajn pronomojn (la Fundamenta Gramatiko ne havas Esperantan version; la franca, angla kaj germana versioj havas difinan artikolon komence de tiu frazo, dum en rusa kaj pola lingvoj tute ne havas artikolojn kaj sekve ne povas esprimi ĉi tian difinitecon). La uzo de la difina artikolo aludas al tio, ke la listo de pronomoj estas konsiderata kompleta. Laŭ tiu interpreto, aldono de nova pronomo nepre estas kontraŭ-Fundamenta. Fakte, la Fundamenta Ekzercaro kaj la Universala Vortaro aldonas plian pronomon, nome <i>ci</i>. La defendantoj de la jureca interpreto de la Fundamento emas interpreti tion kiel unusolan escepton benitan de la Fundamento mem, sen ke tio malvalidigas la ĝeneralan instruon ke ne eblas aldoni pronomojn al la listo de Regulo 5. Sed ĉar la tezata regulo, ke ne eblas aldoni pronomojn, ne nur havas Fundamentan kontraŭ-ekzemplon sed ankaŭ tute ne estas klare esprimita en Regulo 5, sed estas nur implicite esprimita per la uzo de difina artikolo en tri el la kvin lingvaj versioj de la Fundamenta Gramatiko, eblas dubi pri ĉi tiu jureca argumento.<sup>7</sup></p>
<p><i>ŝili</i> povas esti konsiderata kunmetaĵo de <i>ŝi</i> kaj <i>li</i>, tiel ke eblas defendi ĝian laŭ-Fundamentecon eĉ se oni akceptas, ke Regulo 5 ne permesas la aldonon de novaj pronomoj, almenaŭ se oni interpretas tiun malpermeson nur kiel malpermeson de novaj pronomaj morfemoj. <i>ŝili</i> kiel kunmetaĵo ja ne estas nova pronoma morfemo. Kompreneble ĝi estas iom nekutima speco de kunmetado, sed ĉar la Fundamento ne donas liston de ĉiuj akcepteblaj specoj de kunmetado, ne eblas nomi tion kontraŭ-Fundamenta.</p>
<p>Sendepende de la laŭ-Fundamenta statuso de ĉi tiuj proponoj, eblas argumenti ke en Esperanto same kiel en aliaj lingvoj la pronomoj praktike formas fermitan klason de vortoj, al kiu ne aldoneblas novaj vortoj. Tamen la ekzemplo de la sveda pronomo <i>hen</i> (almenaŭ se ĝia uzado daŭre plimultiĝos) montras, ke vortoklaso, kiu dum jarcentoj restis stabila kaj tial estis konsiderata klare fermita klaso, povas subite akcepti novan vorton, se la lingvouzantoj sentas fortan bezonon por tio. </p>
<p>Malsame al la uzo de <i>li aŭ ŝi</i>, la uzo de nova pronomo kiel <i>ri</i>, <i>ŝli</i>, <i>ŝili</i> aŭ <i>hi</i> ĝis nun ne eniris en la ĝeneralan lingvouzon. Tial, elirante el la nuntempa lingvouzo, tiuj proponoj postulas ŝanĝon al la lingvo, kiun la uzo de <i>li aŭ ŝi</i> ne plu postulas (ĉar rilate al <i>li aŭ ŝi</i> la ŝanĝo jam okazis tiugrade ke praktike ĉiuj nuntempaj Esperantistoj jam konas ĉi tiun lingvouzon). Homoj devas unue lerni la koncernan novan pronomon. El tiu vidpunkto, <i>ŝli</i> kaj precipe <i>ŝili</i> ŝajnas malpli problemaj ol <i>ri</i> kaj <i>hi</i>, ĉar ili relative facile povas esti komprenataj ankaŭ de homoj, kiuj neniam antaŭe renkontis ilin. </p>
<p>Ĉu ĉi tiuj proponoj estas fonto de miskomprenoj ĉe paralela ekzisto de tradicia kaj reformita lingvouzo aŭ ĉe la legado de malnovaj verkoj? Nu, la proponoj uzi <i>ri</i>, <i>ŝli</i> aŭ <i>ŝili</i> ja antaŭsupozas pure virseksan interpreton de <i>li</i>, kio kontraŭas la tradician uzon de <i>li</i> kiel sekse ne-markita pronomo. Se estonte homoj nur lernos pure virseksan interpreton de <i>li</i>, ili povus havi ioman malfacilon interpreti malnovajn tekstojn. Sed tiu problemo iugrade jam okazas nun pro la vasta uzado de <i>li aŭ ŝi</i>, kiu same antaŭsupozas pure virseksan interpreton de <i>li</i>. Ĉi tiuj problemoj ĉi-rilate do ne alportas problemojn, kiujn ne jam alportis la jam vaste uzata <i>li aŭ ŝi</i>.</p>
<p>La uzo de <i>ĝi</i> por homoj ne-infanaj ĝis nun ankaŭ ne eniris en la ĝeneralan lingvouzon, tiel ke ĝi ankaŭ devus esti unue lernata. Ĝi ankaŭ antaŭsupozas pure virseksan interpreton de <i>li</i>. Aldone ĝi tamen ankaŭ ŝanĝas la uzmanieron de <i>ĝi</i>, tiel ke ĝi povas alporti miskomprenojn de malnovaj tekstoj ne jam alportitajn de la uzo de <i>li aŭ ŝi</i>: Se iam iĝos normale uzi <i>ĝi</i> por uloj, oni ĉe uzado de <i>ĝi</i> en kunteksto, kie antaŭe estis menciita kaj aĵo kaj ulo, ne plu povus supozi, ke <i>ĝi</i> rilatas al la aĵo. Se oni alkutimiĝas al ĉi tiu laŭkuntekste eble ula interpreto de <i>ĝi</i>, oni povus mise apliki ĝin ankaŭ ĉe legado de malnovaj tekstoj, kaj sekve miskompreni, ke iu uzo de <i>ĝi</i> rilatas al antaŭe menciita ulo, kiam ĝi fakte rilatas al antaŭe menciita aĵo.</p>
<p>La uzo de <i>ĝi</i> krome havas la malavantaĝon, ke dum la lingvo-uzantoj ne estas alkutimiĝintaj al ĝia uzado por homoj, ili sentas ke ĝia uzo por homo metas tiun homon sur la nivelon de aĵo aŭ besto. Tiun problemon jam menciis Zamenhof en sia Lingva Respondo <i>Pri pronomo por «homo»</i>: &#8220;la vorto «ĝi» (uzata speciale por «bestoj» aŭ «senvivaĵoj») enhavas en si ion malaltigan (kaj ankaŭ kontraŭkutiman) kaj por la ideo de «homo» ĝi estus iom malagrabla&#8221;. Tiu problemo ankaŭ reale malhelpas al la disvastiĝo de ĉi tiu uzo de <i>ĝi</i>: Dum ĉi tiu uzo ankoraŭ estas tre malofta, oni emas senti ĝin kiel humiligan, kaj se temas pri uzo de <i>ĝi</i> rilate al specifa persono, ĝi eĉ povas esti interpretata kiel insulto. Ebla vojo el ĉi tiu dilemo povus esti, ke <i>ĝi</i> unue estas uzata nur por paroli pri ne-specifaj personoj, kie tiu humiliga nuanco ofte ne estas tiom granda problemo. Kiam multaj estos alkutimiĝintaj al tiu lingvouzo, oni jam povus komenci apliki ĝin ankaŭ por paroli pri specifaj personoj sen ke tio faras humiligan impreson.</p>
<p>La uzo de <i>tiu</i> en la rolo de sekse neŭtrala pronomo unuavide povus ŝajni bona solvo, kiu ne malobeas iun Fundamentan instruon kaj estas konforma kun la tradicia lingvouzo. Ĉi tiu ŝajno tamen baziĝas sur ignoro de la gramatikaj diferencoj inter <i>tiu</i> kaj pronomoj. Ja ekzistas situacioj, en kiuj eblas senprobleme anstataŭigi pronomon per <i>tiu</i>, sed ofte tio ne eblas senprobleme. Konsideru ekzemple la jenajn du frazojn:</p>
<p>&nbsp; (3) Se membro subaĉetas estraranon, li povas esti eksigata per simpla plimulto de la komitato.<br />
&nbsp; (4) Se membro subaĉetas estraranon, tiu povas esti eksigata per simpla plimulto de la komitato.</p>
<p>En la unua frazo la natura interpreto estas ke temas pri la eksigo de la membro, dum en la dua frazo la natura interpreto estas ke temas pri la eksigo de la estrarano. Estas ankoraŭ multaj alispecaj frazoj, en kiuj anstataŭigo de pronomo per <i>tiu</i> alportus iajn problemojn. La sistema uzado de <i>tiu</i> en la rolo de sekse neŭtrala pronomo alportus konfuzon inter la tradicie malsamaj funkcimanieroj de <i>tiu</i> kaj pronomoj, tiel ke tiu utila distingo povus tute forfali el la lingvo.</p>
<p>Malgraŭ tio ke la propono uzi <i>tiu</i> kiel sekse neŭtralan pronomon relative ofte aperas en lingvaj diskutoj, ĝi apenaŭ estas realigata en la efektiva lingvouzo. Mi suspektas ke la ĉefa kialo por tio estas ke la lingvouzantoj sentas, ke <i>tiu</i> ofte ne taŭgas kiel anstataŭigo de pronomo.</p>
<p>Ĉu, konsiderinte avantaĝojn kaj malavantaĝojn de la diversaj proponoj, ni nun povas konkludi, kiu propono estas la plej bona kaj plej subteninda? Nu, la afero ne estas tiel klara, ĉar tio dependas de oniaj prioritatoj. </p>
<p>Se oni interesiĝas nur pri la inkluzivigo de virinoj kaj ne pri la inkluzivigo de ne-duum-seksaj personoj, tiam la jam vaste aplikata solvo uzi <i>li aŭ ŝi</i> estas tute adekvata, kaj preferinda al la pli radikalaj proponoj bazitaj sur enkonduko de nova pronomo pro du kialoj: ĝi jam estas vaste uzata kaj konata, kaj ĝia malkongruo kun la Fundamentaj instruoj estas laŭ la Zamenhofa interpreto de <i>gramatiko</i> nur sur la nivelo de stilo kaj ne sur la nivelo de gramatiko. La ĉiama uzo de <i>li aŭ ŝi</i> (kaj same la ĉiama uzo de <i>li/ŝi</i>) estas tamen iom peza, precipe kiam oni devas uzi posedan formon <i>lia aŭ ŝia</i>. <i>ŝili</i> estas iom malpli peza, precipe la poseda formo <i>ŝilia</i>; do se oni akceptas mian argumenton pri ĝia laŭ-Fundamenteco, oni povas preferi <i>ŝili</i>. Se oni ne donas multe da pezo al la Fundamento, oni povas ankaŭ preferi la ankoraŭ pli malpezan <i>ŝli</i>. Se oni volas eviti la uzon de nova pronomo kaj tamen uzi koncizan esprimon, oni povas preferi <i>ĝi</i> por paroli pri ne-specifa persono de ajna sekso; ja en ĉi tiu ne-specifa uzo ĝia humiliga nuanco kutime ne povas esti miskomprenata kiel insulto.</p>
<p>Se oni aliflanke interesiĝas ankaŭ pri nediskriminacia parolado pri ne-duum-seksaj personoj, ĉiuj solvoj baziĝantaj sur ia kombino aŭ kunfando de <i>li</i> kaj <i>ŝi</i> estas netaŭgaj. Akceptante la supre prezentitajn argumentojn kontraŭ la uzo de <i>tiu</i>, principe povus esti taŭgaj la solvo uzi <i>ri</i>, la solvo uzi <i>ĝi</i> kaj la solvo uzi sekse neŭtralan <i>li</i> apud virseksa <i>hi</i>. Kiel priskribite supre, la <i>hi</i>-isma solvo tamen solvus la problemon nur post ĝia fina venko, tiel ke estas neniu motivo uzi ĝin nun (kaj sekve estas nerealisme esperi ke ĝi povus iam venki). La solvo uzi <i>ĝi</i> por paroli pri uloj iugrade havas similan problemon, ĉar antaŭ ĝia disvastiĝo ĝi povas fari humiligan impreson. Precipe se oni nuntempe serĉas solvon por paroli pri specifa ne-duum-seksa persono, tiu solvo do apenaŭ povas esti kontentiga por iu. Restas do nuntempe nur la solvo uzi <i>ri</i>. Ĉar ĉi tiu estas la sola solvo nuntempe funkcianta, ankaŭ la problemo, ke ĝi laŭ iuj interpretoj de la Fundamento estas kontraŭ-Fundamenta, ne povas esti kialo por tute kondamni ĝian uzon: Ĉu oni vere volas devigi homojn paroli pri aliaj homoj en diskriminacia aŭ insulta maniero pro lingvoplanada deklaro farita de kelkcent homoj antaŭ pli ol cent jaroj, kiuj tute ne povis antaŭvidi la socian evoluon, kiu kaŭzis ke oni nun sentas la bezonon lingve inkluzivigi ne-duum-seksajn personojn? </p>
<p>Se unue disvastiĝas la uzo de <i>ĝi</i> por paroli pri ne-specifaj homoj, la humiliga nuanco de la pri-homa uzo de <i>ĝi</i> povus perdiĝi, kaj <i>ĝi</i> ankaŭ povus esti uzata por ne-humilige paroli pri specifaj personoj. Tiam oni per <i>ĝi</i> ankaŭ povus inkluzivige paroli pri ne-duum-seksaj personoj. Por subteni ĉi tiun eblan evoluon, mi persone ekde nun provos kutimigi min al la uzo de <i>ĝi</i> por paroli pri ne-specifaj personoj. Sed se mi antaŭ la ĝenerala disvastiĝo de ĉi tiu uzo devos paroli pri specifa persono de nekonata aŭ ne-duuma sekso, mi por tiu situacio tamen klare preferos <i>ri</i>.</p>
<h3>Ŝanĝproponoj al la seksa signifo de substantivoj</h3>
<p>Mi jam klarigis supre, ke multaj nuntempaj Esperantistoj ne plu konsideras deviga la markadon de la sekse ne-markitaj substantivoj de la unua supre difinita klaso per <i>-in-</i> ĉe persono de konata ina sekso. En tiu lingvouzo tiuj substantivoj do estas ne nur ne-markitaj sed ankaŭ sekse neŭtralaj. Tio tamen koncernas nur la substantivojn de la unua klaso, kiel <i>instruisto</i>, <i>italo</i> kaj <i>amiko</i>, dum la virsekse markitaj substantivoj de la tria klaso (ekz. <i>patro</i> kaj <i>reĝo</i>) restas klare virseksaj en la lingvouzo de preskaŭ ĉiuj. </p>
<p>Tamen ekzistas ŝanĝpropono, kiu celas sekse neŭtraligi ankaŭ ĉi tiujn substantivojn, kaj enkonduki novan sufikson <i>-iĉ-</i> kun la signifo de virsekseco.<sup>8</sup> Tiel la seksa markado ĉe substantivoj iĝus tute simetria por la du seksoj. Ĉi tiu propono jam estas efektive uzata en la kelkaj malgrandaj rondoj, kiuj ankaŭ uzas <i>ri</i>. </p>
<p>Ĉi tiu propono same kiel la propono uzi <i>ri</i> origine venas el la inisma diskuto pri seksismo en Esperanto: Kelkaj inistoj konsideras la fakton, ke la baza formo de tiuj vortoj estas virseksa kaj la ina formo estas derivita de ĝi per aldono de sufikso kiel diskriminacion kontraŭ virinoj, ĉar ĝi faras la impreson, ke vireco estas io pli baza kaj normala ol ineco. </p>
<p>Pli konvinka ol ĉi tiu inisma argumento por la <i>iĉ</i>-isma lingvouzo tamen laŭ mi estas la argumento bazita sur la ekzisto de ne-duum-seksaj personoj: Se mi ekzemple havus inter miaj gefratoj unu personon, kiu sin konsideras nek viro nek virino, ĉu mi nomu tiun personon mia frato aŭ mia fratino? Neniu el la du esprimoj eblas, kaj ankaŭ ne eblas <i>frato aŭ fratino</i>, ĉar tiu persono estas nek nek. Ekzistas neniu tradicia esprimo taŭga por paroli pri ĉi tiu homo. Eble iuj pensas ke la netradicia esprimo <i>gefrato</i> povus taŭgi; sed dum <i>ge-</i> plu havas sian tradician signifon de ambaŭsekseco kiel bazan signifon, ankaŭ tiu esprimo povus esti tute maltaŭga, se temas pri persono, kiu ne konsideras sian sekson ia miksaĵo de virsekseco kaj ineco. La <i>iĉ</i>-isma propono forigus ĉi tiun problemon, ĉar laŭ ĝi <i>frato</i> iĝus tute seksneŭtrala, tiel ke oni simple povus diri <i>frato</i> sen pensigi pri virsekseco (ĉar por viro en tia parenco-rilato oni ja dirus <i>fratiĉo</i>). </p>
<p>Ĉi tiu ŝanĝpropono relative klare estas kontraŭ-Fundamenta, ĉar ĝi celas ŝanĝi la bazan signifon de pli ol dudek Fundamentaj radikoj. Sed se ĝi estas la sola maniero solvi la ĵus klarigitan problemon, oni ja povus akcepti ĝin malgraŭ ĝia kontraŭ-Fundamenteco.</p>
<p>Multe pli grava problemo laŭ mi estas, ke tiu ŝanĝpropono povas kaŭzi gravajn miskomprenojn: Se la aŭskultanto/leganto ne konas la <i>iĉ</i>-isman lingvouzon aŭ ne scias, ke la parolanto/verkinto tiel uzas la lingvon, ĝi povus pensi, ke temas pri viro, kiam fakte temas pri virino aŭ ne-duum-seksa persono, aŭ kiam la parolanto/verkinto fakte ne konas la sekson de la priparolata persono. Kaj tio ja estas miskompreno kaj ne nekompreno, tiel ke ĝi kutime restus nekorektita. Krome, se la <i>iĉ</i>-isma lingvouzo multe disvastiĝos, povos okazi ankaŭ inversa miskompreno, ĉu kiam temas pri parolanto ankoraŭ uzanta la lingvon laŭ la tradicia maniero, aŭ ĉu kiam temas pri verko verkita antaŭ la disvastiĝo de <i>iĉ</i>-ismo: La aŭskultanto/leganto povus pensi, ke estis dirita nenio pri la sekso de la persono, kiam fakte la intenco estis esprimi, ke temas pri virseksulo.</p>
<p>Kelkaj (ekzemple la <a href="http://www3.ocn.ne.jp/~gthmhk/riismo2.html">Riisma Manifesto</a>) proponas ĉe risko de miskompreno aldoni <i>ge-</i> kiel indikilon de seksneŭtraleco, do ekzemple uzi <i>gefrato</i> anstataŭ <i>frato</i> por substreki la sekse neŭtralan signifon. Tio povas helpi kontraŭ la unua speco de miskompreno, sed, se iam la uzo sen <i>ge-</i> disvastiĝos, la inversa miskompreno rilate al malnovaj verkoj tamen povus ankoraŭ okazi. Krome, tiu uzo de <i>ge-</i> kontraŭas la bazan ambaŭseksecan signifon de <i>ge-</i>. Oni povas kontraŭargumenti, ke – kiel mi klarigis en la sekcio pri la tradicia lingvouzo – jam tradicie <i>ge-</i> povas ĉe substantivoj de la tria klaso esti interpretata pli ajnaseksece ol ambaŭseksece (almenaŭ kiam la parolanto ne scias la sekson de la priparolataj personoj), kaj ke sekve tiu seksneŭtraliga uzo de <i>ge-</i> ĉe substantivoj de la tria klaso ne estas grava ŝanĝo aŭ fonto de miskomprenoj. </p>
<p>Se oni akceptas ĉi tiun seksneŭtraligan uzon de <i>ge-</i>, leviĝas la demando, ĉu oni entute bezonas ŝanĝi la signifon de la substantivoj de la tria klaso. Oni tiuokaze ja povas uzi la <i>ge</i>-formon por paroli seksneŭtrale, kaj plu interpreti la bazan formon virsekse. Almenaŭ la problemo, kiel paroli pri ne-duum-seksaj personoj, estus ankaŭ tiel solvita. Kompreneble restus la bazeco de la vira formo kaj nebazeco de la ina kaj seksneŭtrala formoj, kio povus esti konsiderata diskriminacio. Sed tiu argumento ne ŝajnas al mi sufiĉe forta por pravigi lingvouzon kontraŭan al la Fundamento kaj al la nuna kaj dekomenca lingvouzo. Pli grava problemo laŭ mi estas, ke se oni plu akceptos la ambaŭseksecan signifon de <i>ge-</i> ĉe substantivoj el aliaj klasoj ol la tria klaso (ekzemple <i>geinstruistoj</i> por <i>viraj kaj inaj instruistoj</i>), oni tiam havos iom konfuzan sistemon, laŭ kiu <i>ge-</i> havas ambaŭseksan signifon ĉe baze seksneŭtralaj substantivoj kaj ajnaseksan signifon ĉe baze virseksaj substantivoj. </p>
<p>Ekzistas alia propono simila al la baza <i>iĉ</i>-isma propono, sed kelkrilate malpli problema: La enkonduko de novaj sekse neŭtralaj radikoj kun signifoj analogaj al la signifoj de la substantivoj de la tria klaso. Ekzemple, oni povus enkonduki <i>spaŭs/o</i> en la seksneŭtrala senco &#8216;edzo aŭ edzino aŭ ne-duum-seksa persono en geedza rilato&#8217;. Ja temus nur pri trideko da radikoj enkondukendaj. La <i>iĉ</i>-istoj tiam uzus nur ĉi tiujn novajn radikojn, do ekzemple dirus <i>spaŭsiĉo</i> anstataŭ <i>edzo</i> kaj <i>spaŭsino</i> anstataŭ <i>edzino</i>.</p>
<p>Ĉi tiu propono ne estas kontraŭ-Fundamenta, ĉar la Fundamento permesas la ekuzon de novradiko por koncepto ne esprimebla per Fundamenta radiko (kaj seksneŭtrala analogaĵo al substantivo el la tria klaso je ĝenerale ne estas esprimebla per Fundamenta radiko, kun la escepto de seksneŭtralaj analogaĵoj al <i>knabo</i> kaj <i>reĝo</i>, por kio jam ekzistas la Fundamentaj <i>infano</i> kaj <i>monarĥo</i>); ĝi ankaŭ permesas ke Fundamentaj vortoj povus iam arĥaikiĝi, kiel laŭ ĉi tiu propono devus iam okazi al la substantivoj de la tria klaso. La propono ankaŭ tute evitas la problemon de miskomprenoj, kvankam ĝi klare povas kaŭzi nekomprenojn; sed nekomprenoj ja estas ĝenerale malpli problemaj ol miskomprenoj, ĉar ili kutime estas forigeblaj (ĉe skribaj tekstoj oni por tio devus – almenaŭ dum la tempo kiam la novaj radikoj ankoraŭ ne aperas en vortaroj – klarigi tiujn radikojn en piednoto aŭ gloso). </p>
<p>Kvankam trideko da novaj radikoj ne estas tre granda kvanto, ĝi tamen estas ioma problemo por ĉi tiu propono, ĉar oni unue devus interkonsenti pri formoj por tiuj novaj radikoj, kaj poste la Esperantistoj devus lerni ĉi tiujn novajn radikojn. Por mildigi tiun problemon, estus pli bone krei la novajn radikojn per sistemeca modifado de la ekzistantaj radikoj de la tria klaso. La sistemeca modifado devas esti difinata tiel, ke ĝi ĉe neniu el la radikoj de tiu klaso kaŭzas kolizion kun ekzistanta radiko (almenaŭ ne kun oficiala radiko), kaj ke ĝi ĉiam produktas prononceblajn kaj ne tro longajn vortojn. Ekzemplo por tia sistemo, kiun mi elpensis kaj kiu havas ĉi tiujn dezirindajn ecojn, estas la jena: Oni aldonas <i>j</i> post la kutime akcentita vokalo de la koncerna radiko; se tiu vokalo estas <i>i</i>, oni ŝanĝas ĝin al <i>e</i>; se tiun vokalon sekvas <i>ŭ</i>, oni forlasas tiun <i>ŭ</i>. Tiel oni ricevas ekzemple la vortojn <i>pajtro</i> (&#8216;patro aŭ patrino&#8217;), <i>ejdzo</i> (&#8216;edzo aŭ edzino&#8217;), <i>vejro</i> (&#8216;viro aŭ virino&#8217;) kaj <i>frajlo</i> (&#8216;fraŭlo aŭ fraŭlino&#8217;). </p>
<p>En ĉi tiu propono eĉ ne nepre necesas la enkonduko de la nova sufikso <i>-iĉ-</i>, ĉar la radiko <i>vir/</i> ja retenus sian virseksecan signifon kaj povus esti pluuzata prefikse. Oni do anstataŭ <i>ejdziĉo</i> kaj <i>ejdzino</i> por &#8216;edzo&#8217; kaj &#8216;edzino&#8217; povus ankaŭ uzi <i>virejdzo</i> kaj <i>ejdzino</i>. </p>
<p>Notu krome ke la sistemece modifitaj radikoj estas tiaj, ke la plej multaj kutimaj ĉjo- kaj njo-formoj restas senŝanĝaj: Oni povas pludiri <i>paĉjo</i> kaj <i>panjo</i> surbaze de la seksneŭtrala <i>pajtro</i>, <i>oĉjo</i> kaj <i>onjo</i> surbaze de la seksneŭtrala <i>ojnklo</i>, ktp; nur <i>avĉjo</i> kaj <i>avinjo</i> ne estus pravigeblaj surbaze de la seksneŭtrala formo <i>ajvo</i>, kaj do iam devus cedi al <i>ajvĉjo</i> kaj <i>ajvinjo</i> aŭ simple <i>ajĉjo</i> kaj <i>ajnjo</i>. </p>
<p>Ĉi tiu propono estas tute nova,<sup>9</sup> dum la baza <i>iĉ</i>-isma propono jam estas vaste konata inter homoj interesiĝantaj pri la temo. Sed pro tio, ke ĝi evitas la problemon de miskomprenoj kaj de kontraŭ-Fundamenteco de la baza <i>iĉ</i>-isma propono, kaj mia-imprese havas kompare kun tiu propono neniajn malvantaĝojn krom ĝia nekonateco kaj ne-elproviteco, laŭ mi indas plikonatigi ĉi tiun proponon.</p>
<p>Se ĉi tiu nova propono ŝajnas al iuj tro radikala, mi rekomendas al tiuj la ekuzon de seksneŭtraliga <i>ge-</i> ĉe substantivoj de la tria klaso kaj la konservadon de la Fundamenta signifo de la baza formo de tiuj substantivoj.</p>
<h3>Konkludo</h3>
<p>Sociaj ŝanĝoj okazintaj post la apero de Esperanto kaŭzis, ke la tradicia sistemo de sekso-markado en Esperanto estas nun de multaj konsiderata problema. Por solvi la problemojn, kiujn ĝi kaŭzas, oni tamen bone devas kompreni ĉi tiun tradician sistemon kaj la jam okazintajn ŝanĝojn al ĝi. En ĉi tiu artikolo mi detale analizis la tradician sistemon, atentigante pri tio, ke la lingvoscienca koncepto de markiteco estas tre grava por ĝuste kompreni ĝin. </p>
<p>Mi komparis diversajn proponojn al la problemoj de la pronomo-sistemo, fine pledante por la uzo de <i>ĝi</i> por paroli pri ne-specifaj personoj kiel preparvojo al la ĝenerala akcepto de la pri-homa uzo de <i>ĝi</i>, sed samtempe defendante la duman uzon de <i>ri</i> por paroli pri specifaj homoj de nekonata aŭ ne-duuma sekseco. </p>
<p>Rilate al la seksa signifo de substantivoj, la ĉefa problemo estas la klare virseksaj radikoj kiel <i>patro</i>, <i>frato</i>, <i>edzo</i> kaj <i>duko</i>, al kiuj mankas sekse neŭtralaj analogaĵoj. La de kelkaj praktikataj proponoj por solvi ĉi tiun problemon estas laŭ mia analizo mem tre problemaj, tiel ke mi ĉi tie prezentis kaj defendis novan proponon por solvi ĝin; kiel malpli radikalan alternativon al mia propono mi proponis la ekuzon de <i>ge-</i> en seksneŭtraliga funkcio ĉe tiuj klare virseksaj radikoj.</p>
<h3>Piednotoj</h3>
<p><sup>1</sup> La koncepto de markiteco estis unue enkondukita en la lingvosciencon de Nikolaj Trubetzkoy (1931) por la fonologia teorio. La ĉi tie uzata semantika markiteco-koncepto ŝuldiĝas al Roman Jakobson (1932).</p>
<p><sup>2</sup> <i>Malfermita</i> klaso de vortoj estas klaso, al kiu facile aldoniĝas novaj vortoj, dum al <i>fermita</i> klaso ne facile aldoniĝas novaj vortoj.</p>
<p><sup>3</sup> La sola escepto estas kelkaj figuraj multenombraj uzoj de substantivoj el la tria klaso, kiel ekzemple <i>la nepoj nin benos</i>. Ĉi tie <i>nepoj</i> ne estas uzataj en sia strikta senco kaj ankaŭ ne en la senco de <i>genepoj</i>, sed en la senco de <i>ajnaj personoj, kies vivotempo estas multe post la vivotempo de la parolanto</i>. Similaj ekzemploj estas <i>la filoj de Israelo</i> aŭ la uzo de <i>fratoj</i> en la Zamenhofa versaĵo <i>Al la fratoj</i>.</p>
<p><sup>4</sup> Mi uzas la de mi preferatan skemisman esprimon <i>inismo</i> tute samsignife al la tradicia esprimo <i>feminismo</i>.</p>
<p><sup>5</sup> La indonezia lingvo ankaŭ havas sekse markitajn substantivojn, sed tiuj plejparte venas de aliaj lingvoj, ekzemple la sanskrit-devenaj <i>putri</i> (&#8216;filino&#8217;) kaj <i>putra</i> (&#8216;filo&#8217;).  </p>
<p><sup>6</sup> La sola ŝanĝo, pri kiu mi konscias, estas ke <i>koko</i> origine estis virseksa (do apartenis al la tria supre menciita klaso de substantivoj), sed poste estis konformigita al la sistemo, laŭ kiu bestospecaj esprimoj ĝenerale estas sekse neŭtralaj (do ĝi transiris al la dua ĉi-supre menciita klaso, kie jam antaŭe estis la aliaj bestospecaj esprimoj).</p>
<p><sup>7</sup> Ĉiuokaze, la ideo interpreti la Fundamenton per metodoj venintaj el la interpretado de juraj tekstoj estas relative nova, elpensita de Helmut Welger en la 1990-aj jaroj, kaj daŭre estas nur marĝena fenomeno. Tial la nuntempa forta puŝado de ĉi tiu interpretmaniero fare de kelkaj individuoj kiel Bernardo Pabst kaj Andreas Kueck apenaŭ povas esti konsiderata kiel kontribuo al la konstanteco de la Esperanta lingvouzo.</p>
<p><sup>8</sup> Notu ke la <i>iĉ</i>-istoj ne plu povas diri <i>virsekseco</i>, ĉar por ili ankaŭ <i>viro</i> estas sekse neŭtrala, do ili anstataŭe diras <i>iĉeco</i>.</p>
<p><sup>9</sup> Mi unuafoje publike prezentis ĉi tiun proponon en Septembro en respondo al <a href="http://egalecen.wordpress.com/2014/08/04/kial-igi-riisto/">blogero</a> de la blogo <a href="http://egalecen.wordpress.com/">Egalecen</a>.</p>
<h3>Bibliografio</h3>
<p>Cooper, Robert. 1984. &#8220;The avoidance of androcentric generics.&#8221; <i>International Journal of the Sociology of Language</i>, 50: 5-20.<br />
Jakobson, Roman. 1932. &#8220;Zur Struktur des russischen Verbums&#8221;, en <i>Charistera Guglielmo Mathesio</i>, Prago, 74-84.<br />
Trubetzkoy, Nikolaj. 1931. &#8220;Die phonologischen Systeme.&#8221; <i>Travaux du Cercle Linguistique de Prague</i> 4: 96-116.</p>
]]></content:encoded>
					
					<wfw:commentRss>https://lingvakritiko.com/2014/10/16/esperanto-kaj-sekso/feed/</wfw:commentRss>
			<slash:comments>2</slash:comments>
		
		
			</item>
		<item>
		<title>Kvar ideoj por akordigi -io al -ujo</title>
		<link>https://lingvakritiko.com/2014/08/30/kvar-ideoj-por-akordigi-io-al-ujo/</link>
					<comments>https://lingvakritiko.com/2014/08/30/kvar-ideoj-por-akordigi-io-al-ujo/#comments</comments>
		
		<dc:creator><![CDATA[Johan Derks]]></dc:creator>
		<pubDate>Sat, 30 Aug 2014 17:58:56 +0000</pubDate>
				<category><![CDATA[Fonologio]]></category>
		<category><![CDATA[Fundamento]]></category>
		<category><![CDATA[Gramatiko]]></category>
		<category><![CDATA[landonomoj]]></category>
		<category><![CDATA[Reformo]]></category>
		<category><![CDATA[Statistiko]]></category>
		<category><![CDATA[15a regulo]]></category>
		<category><![CDATA[Akademio]]></category>
		<category><![CDATA[gentoj]]></category>
		<category><![CDATA[landnomoj]]></category>
		<category><![CDATA[Oficialigoj Fundamento Vortaro]]></category>
		<guid isPermaLink="false">http://lingvakritiko.com/?p=424</guid>

					<description><![CDATA[Vi povas aliri skemisman resumon de la artikolo tie ĉi. Ĉu la du manieroj por formi gentobazajn landonomojn konsistigas problemon? Laŭ multaj komencantoj ne, ĉar ili neniam aŭdis pri sufikso -uj&#8217; por landonomoj. Nek por esperantistoj, kiuj opinias, ke Esperanto estas matura lingvo, kies gramatiko, sintaksaj reguloj kaj komuna vortotrezoro jam estas kristaliĝintaj, sed kiuj [&#8230;]]]></description>
										<content:encoded><![CDATA[<p style="text-align: center;"><span style="color: #008000;">Vi povas aliri skemisman resumon de la artikolo <a href="https://drive.google.com/file/d/0B73gFFtIyHmEUnBRZzAyaHNJQXM/edit?usp=sharing">tie ĉi</a>.</span></p>
<h3>Ĉu la du manieroj por formi gentobazajn landonomojn konsistigas problemon?</h3>
<p>Laŭ multaj komencantoj ne, ĉar ili neniam aŭdis pri sufikso <em>-uj&#8217; </em>por landonomoj. Nek por esperantistoj, kiuj opinias, ke Esperanto estas matura lingvo, kies gramatiko, sintaksaj reguloj kaj komuna vortotrezoro jam estas kristaliĝintaj, sed kiuj neniam serioze studis la fundamentojn de la lingvo.</p>
<p>Alie por esperantistoj, kiuj sekvas la Deklaracion pri Esperantismo kaj komprenas la signifon de la Fundamento (1905). Ili demandas sin, ĉu la atendo de la Akademio de Esperanto en 1974, laŭ kiu ĝi <em>lasas al la ĝenerala uzado libere decidi pri la venko de la pli oportuna formo</em> iam estos realigita. Ŝajne la lastajn jarojn la lojaleco al la Fundamento por ankaŭ nur uzi fundamentajn afiksojn<a href="#noto1"><sup>1</sup></a> plivastiĝis, aperis la libreto <em>Rusoj loĝas en Rusujo</em> (Anna Löwenstein, 2007) en kiu ŝi ankaŭ republikigis la artikolaron de Montagu Butler el <em>The British Esperantist</em>, 1947-1949, kiu koncize prezentas la kazon.</p>
<p><span id="more-424"></span></p>
<p>El tiuj artikoloj montriĝas, ke la disvastiĝo de la landonomoj je –<em>io</em> estis false realigita, per intenca malobservado kaj ignorado fare de redaktistoj kaj politikaj aktivuloj<a href="#noto2"><sup>2</sup></a> de la decidoj de la Akademio de Esperanto (tiutempe: Lingva Komitato) en 1908 kaj 1922.</p>
<p>Post la dua mondmilito <a href="http://www.esperanto-gacond.ch/Claude_Gacond_Radioprelego_0292.pdf">Claude Gacond donis</a> al la sufikso <em>-uj&#8217; </em>forte negativan politikan signifon.</p>
<p>Tiuj agadoj de eminentuloj en la Esperanto-movado (kiuj havis siajn proprajn ideologiajn<a href="#noto3"><sup>3</sup></a> kaj materiajn<a href="#noto4"><sup>4</sup></a> interesojn) estis kontraŭaj al la preskriboj en la Antaŭparolo al la Fundamento.<a href="#noto5"><sup>5</sup></a></p>
<p>Fine en 1974 la Akademio de Esperanto (AdE) nuligis la malkonsilon uzi la sufikson –<em>io</em> (el 1922), sed &#8220;ne ŝanĝas ĝin al rekomendo&#8221;.</p>
<p>Mi opinias, ke la ideo &#8220;lasi al la ĝenerala uzado libere decidi pri la venko de la pli oportuna formo&#8221; rezultas el miskompreno, ke Esperanto jam estus kompleta lingvo. Esperanto havas dek ses regulojn, kiuj ne sufiĉas por decidi pri multaj gramatikaj problemoj. Mankas la lingva nivelo kaj unueco pri la karaktero de Esperanto inter esperantistoj por memstare atingi &#8220;ĝustan&#8221; solvon por la problemo de gentobazaj landonomoj.<a href="#noto6"><sup>6</sup></a></p>
<h3><strong>Unua principo: <em>-ujo</em> kaj –<em>io</em> restas, sed ne estos plu interŝanĝeblaj</strong></h3>
<p>Mi volas konvinki la legantojn, ke ekzistas pluraj perspektivoj al solvo, se la kontraŭaj partioj pretas aŭskulteme partopreni en debato. Mi nomos la partianojn klasikuloj (por –<em>ujo</em>) kaj reformemuloj (por –<em>io</em>).</p>
<p>La reformemuloj komprenu, ke por klasikuloj la rolo de redaktistoj kiuj kreis ĥaoson en la uzopraktiko de landonomoj ne staras sole. Laŭ ili la ignorado de la Fundamento, inklude la preskribojn de la Antaŭparolo al la Fundamento, staras je la bazo de</p>
<ol>
<li>disvastiĝinta opinio, ke kreado de novaj vortoj estas libera afero, por kiu speciala zorgemo kaj lingva kompetenteco ne estas necesaj,</li>
<li>opinio inter vortaristoj, ke &#8220;registrado&#8221; de vortoj, speciale tiuj pruntitaj el la latinidaj lingvoj estas normala praktiko por &#8220;vivanta lingvo&#8221;.</li>
</ol>
<p>Por ili la landnoma problemo staras kiel precedenco por la senbrida evoluo de vortaroj, kiuj ne servas kiel edukiloj por la esperantistaro.</p>
<p>Unua principo por povi atingi kompromison devas esti, ke kaj reformuloj kaj klasikuloj cedas parton de sia uzotereno al la alia partio. Ambaŭ formoj restas, sed la sufiksoj –<em>ujo</em> kaj –<em>io</em> ne povas esti interŝanĝeblaj. En kiu direkto povas iri tiu kompromiso?</p>
<h3><strong>Unua perspektivo: Lingva Respondo n-ro 47 de Zamenhof</strong></h3>
<p>Zamenhof neniam persone subtenis la uzadon de la sufikso –<em>io</em>. Alia afero estas, ke en 1906 li sentis sin premata, precipe de Émile Javal<a href="#noto7"><sup>7</sup></a>, prezenti novajn gramatikaĵojn kaj novajn vortojn.</p>
<p>Plej instruan kaj, ĉe zorga legado, klaran elmontron de sia persona opinio Zamenhof donas en Lingva Respondo 47 el 1911.<a href="#noto8"><sup>8</sup></a> Sed lia malnovmoda ideo por pravigi –<em>ujo</em> meritas modernan interpreton.</p>
<p>Zamenhof, konsiderante diversajn formojn de landonomoj, inter kiuj formoj finiĝantaj je <em>–io</em>, ne rigardis tiun finaĵon kiel sufikson, sed kiel integran parton de landonoma radiko. Li hezitis ekzemple inter <em>Brazilio</em> kaj <em>Brazilo</em> (kun enloĝantoj respektive <em>Brazilianoj</em> kaj <em>Brazilanoj</em>) kaj elektis por <em>Brazilio</em><a href="#noto9"><sup>9</sup></a>, parte ĉar – li pensis &#8211; germanoj kaj slavoj prenos <em>Brazilo</em> por nomo de la popolano. Li elektis por <em>Aŭstrujo</em> (kun enloĝantoj <em>Aŭstroj</em>), sed menciis la eblecon ke la Lingva Komitato iam elektos por <em>Aŭstrio</em>, ĉar li dubis pri sia propra opinio, ke la lando povis esti konsiderata kiel genta propraĵo de <em>Aŭstroj</em>.<a href="#noto10"><sup>10</sup></a> Ankaŭ Belgujon kaj Svisujon li konsideris plurgentaj kaj tial li ne malrekomendus decidon de la Akademio se tiu trovus necesa anstataŭigi en ili la <em>uj</em> per <em>i</em>.</p>
<p>Zamenhof estis en certa grado malliberulo de sia histori-priskriba ideo, ke &#8220;en la malnovaj landoj&#8221; – li celis Eŭropon – ĉiu peco da tero apartenis al ia speciala gento, kiu donis al ĝi sian nomon. Aŭ li volis provizi la esperantistojn je iu facile aplikebla regulo: uzu –<em>ujo</em> por la eŭropaj landoj kaj radikon por tiuj ekster Eŭropo.</p>
<p>La dukategoria landnoma sistemo taŭge distingas inter landoj, kiuj estas dominataj de <em>ia speciala gento</em> kaj <em>pluretnaj</em> landoj sen domina gento. Sed esperantistoj fuŝis tiun neŭtralan distingon, opiniante, ke dominado signifas subpremadon kaj do oni malaprobu la sufikson –<em>uj</em>, kiu estas por ili ligita kun subpremado. Tiu interpreto ne estas ĝusta, sed en tempo de kreskantaj naciismaj sentoj komprenebla. Moderna interpreto de la principo &#8220;lando apartenas al unu gento&#8221; estu, ke la lando estas plejparte <em>unuetna</em> (<em>unulingva</em>?), kontraste al <em>pluretna</em> (plurlingva) lando.</p>
<h4><strong>Gentobazaj landonomoj finiĝantaj je <em>–io</em> estas radikvortoj.</strong></h4>
<p>Ruslando havas 21 respublikojn<a href="#noto11"><sup>11</sup></a>. En dek el ili ne-rusa popolo estas laŭ nombro la plej forta. Se ties enloĝantoj entute rekonas la aŭtoritaton de Ruslando super sia teritorio, tamen verŝajne ili ne pensas pri sia lando kiel lando de Rusoj. Tial por ili la klasika termino <em>Rusujo</em> povas formi problemon.<a href="#noto12"><sup>12</sup></a></p>
<p>Imagu, ke esperantistoj, pro respekto kaj kunkompreno al ili, ne plu parolos pri <em>Rusujo</em>, sed pri <em>Rusio</em> kaj <em>Rusianoj</em>. Tio estus problemo, ĉar ekzistas ankaŭ <em>Rusoj</em>. Ja estas nepenseble, ke oni povos ekzili la derivitan fundamentan vorton <em>Rusujo</em>. Ĉar laŭ la unua principo<em> Rusujo</em> kaj <em>Rusio</em> ne povas esti interŝanĝeblaj, oni devas elekti por unu el ambaŭ alian signifon ol simple <em>Ruslando</em>. Tiam, por resti kun –<em>ujo</em> pli proksime al ĝia alia signifo de &#8220;entenilo&#8221;, mi proponus: &#8220;komunumo de Rusoj&#8221;. Tiel la signifo &#8220;ŝtato&#8221; restus por <em>Rusio</em>.</p>
<p>Bone konanto de la gramatiko eble atentigos, ke <em>Rusio</em> kaj <em>Rusujo</em> estas du vortoj enprenitaj en Esperanto laŭ la 15a regulo kaj la dua parto de tiu regulo diras: &#8220;Ĉe diversaj vortoj de unu radiko estas pli bone uzi senŝanĝe nur la vorton fundamentan kaj la ceterajn formi el tiu ĉi lasta laŭ la reguloj de la lingvo Esperanto.&#8221; La fundamenta vorto estas Ruso, do <em>Rusujo</em> kaj <em>Rusio</em> estas ambaŭ formitaj el <em>Ruso</em>. Ne, mi diros. Se la esperantistoj volas ke oni anstataŭigu <em>Rusujo</em> per <em>Rusio</em> por la lando, tiam ili akceptu, ke <em>Rusio</em> havas radikan karakteron kaj ne estas derivita de <em>Ruso</em> per ne-oficiala sufikso –<em>i.</em> <a href="#noto13"><sup>13</sup></a></p>
<p>Tio estas la dua principo: Gentobazaj landonomoj finiĝantaj je –<em>io</em> estas radikvortoj. La diferenco kun la kuranta domina praktiko estos ke</p>
<ol>
<li>–<em>io</em> malaperas el la vortaroj kiel ĝenerala sufikso por landonomoj</li>
<li><em>Rusujo</em> ekhavos du signifojn, tiujn de la historia Ruslando kaj de ia kolektivo de Rusoj</li>
</ol>
<p>La Akademio devos fari decidon pri la landnoma radiko <em>Rusio</em> kaj aldone difini, ke tiu decido povos estonte esti ŝanĝita per normala plimulto da voĉoj, ekzemple kiam Ruslando estos reduktita al precipe unuetna lando.</p>
<p>Ankaŭ rilate al lando kiel Hispanujo simila decido povus esti prenita, kvankam fundamentemaj Hispanoj, kiuj ne estas Eŭskoj, Galegoj aŭ Katalanoj verŝajne restos favorantoj de la vorto <em>Hispanujo</em> anstataŭ <em>Hispanio</em>.</p>
<p>Se oni atentas pri landoj kiuj estas plurlingvaj, nur <em>Belgujo</em> kaj <em>Svisujo</em> povus esti inspektataj por decidi ĉu por iu lingva malplimulto vivi en lando de Belgoj, aŭ de Svisoj, sentigas problemon. Restas en Eŭropo kelkaj centraj landoj, kies landlimoj ŝoviĝis post la mondmilitoj aŭ kies enloĝantaro tradicie estis pluretna: <em>Hungarujo</em>, <em>Rumanujo</em>, <em>Serbujo</em>. Oni devas bone koni tiujn landojn, por povi juĝi ĉu ekzistas malplimultoj por kiuj akceptado de hungareco, rumaneco aŭ serbeco estas problemo. Difini unu-etnecon aŭ pluretnecon devus esti tasko de (komisiono de) la Akademio de Esperanto. Al mi kiel etnopolitika laiko nur la kazoj de <em>Rusujo</em> kaj <em>Hispanujo</em> estas sufiĉe klaraj por preni ilin kiel ekzemplojn.</p>
<h4><strong>La argumento de internacieco de <em>-io</em></strong></h4>
<p>Oni ofte aŭdas la argumenton por uzado de la sufikso <em>–i&#8217;</em>, ke ĝi estas multe pli internacia, sed mankas klara montro de statistika pruvo de la diferenco en grado de internacieco kun landonomoj sen tiu sufikso.</p>
<p>El la notoj ĉe la tabelo pri oftecoj de sufiksoj oni povas dedukti la ĝeneralan oftecon de la finiĝoj en la kvin lingvoj, kiuj estas similaj al la finiĝoj –<em>ujo</em> kaj –<em>io</em> en Esperanto: 43 kazoj el 98 gentobazaj landonomoj<a href="#noto14"><sup>14</sup></a>. Dua estas la kategorio –<em>land</em> kun 23 kazoj. Restas la kazoj kun finiĝoj ‑<em>ska</em> kaj –<em>en</em> kaj la kazoj, klasitaj kiel &#8220;aliaj&#8221;, kiuj ne estas rekoneblaj kiel apartenantaj al speciala kategorio.</p>
<p>Ĉu reformemuloj nun rajtas montri al la ofteco de –<em>ia</em>, &#8211;<em>y</em>, &#8211;<em>ey</em>, &#8211;<em>ie</em>, –<em>ien</em>, &#8211;<em>ei</em>, &#8211;<em>ië</em>, &#8211;<em>ije</em>, &#8211;<em>ija</em>, 44% de la gentobazaj landonomoj en la kvin lingvoj, kiel argumento por –<em>io</em>? Ne. Oni ne rajatas kompari la oftecon de sufiksoj mallige de la formo de la radikoj al kiuj ili fiksiĝas. Ekzemple oni ne povas argumenti ke <em>Britio</em> estas taŭga formo, ĉar <em>Britanio</em> estas internacia landonomo<a href="#noto15"><sup>15</sup></a>. Tiu kazo estas la sama kiel se oni deduktus el la ofteco de la prefikso <em>anti-</em> en &#8220;internaciaj&#8221; vortoj ke tiu prefikso estas Esperanta vorto laŭ la 15a regulo, kiun oni povas uzi en ĉiaj kombinaĵoj.</p>
<p>Se oni komencas apliki la argumenton de internacieco al ne memstare uzeblaj morfemoj, la sistemo de vortfarado en Esperanto fariĝos ĥaoso<a href="#noto16"><sup>16</sup></a>. Ne nur, ke derivita per certa afikso vorto ne plu estos facile rekonebla kiel derivaĵo, sed ankaŭ pro tio, ke la serio de oficialaj afiksoj senhaltigeble plietendiĝos. En la eŭropaj lingvoj vortoj kun finiĝoj aŭ komenciĝoj prenitaj el Latino kaj la greka ja estas tre multaj. Kaj baldaŭ la licenco fari kunmetaĵojn kun ili<a href="#noto17"><sup>17</sup></a> faros Esperanton naturisma lingvo, precipe uzebla por eŭropaj intelektuloj. Zamenhof estis tre konscia pri la delikateco de la serio de fundamentaj afiksoj. Li skribis<a href="#noto18"><sup>18</sup></a>:</p>
<div>&#8230;.. <em>ni devas nur memori, ke s i m p l a j n memstarajn v o r t o j n ni povas enpreni kiom ni volas (eĉ post la definitivigo de la lingvo konstante aperados novaj vortoj, kiel en ĉiu natura lingvo), sed kun a f i k s o j, kiuj influas la i n t e r n a n k a r a ĥ t e r o n de la lingvo, ni devas esti tre singardaj kaj ŝparemaj</em>.</div>
<p>Afiksoj el la greka kaj latina lingvoj konsistigas grandan riskon al la lingvo, se ilia &#8220;afikseco&#8221; estus interpretata kiel rajtigo uzi ilin libere en kunmetaĵoj.</p>
<h3><strong>Dua perspektivo: internacieco de landonomoj</strong></h3>
<p>(Vidu tabelon 2 en anekso C)</p>
<p>Kiom mi rezistas aplikadon de la 15a regulo al &#8220;internaciaj&#8221; afiksoj, tiom mi pledas por ĝia aplikado al memstare uzeblaj vortoj. La Akademio de Esperanto asertis en 1974<a href="#noto19"><sup>19</sup></a>:</p>
<p><em>…………………. la okazo de la sufikso -io apud la Fundamenta -ujo <strong>por ricevi pli internaciajn formojn</strong> <strong>de landnomoj</strong></em> <em>estas ĝusta apliko de tiu Zamenhofa metodo.</em></p>
<p>Difinante por ĉiuj landonomoj aktuale bazitaj sur gentonomo la plej internacian formon, oni ekhavas jenajn 21 landonomojn je –<em>io</em> kun grado de internacieco de pli ol 50%<a href="#noto20"><sup>20</sup></a>: <em>Etiopio</em> kaj <em>Somalio</em> en Afriko; <em>Armenio</em>, <em>Mongolio</em> kaj <em>Saŭda Arabio</em> en Azio; <em>Albanio</em>, <em>Aŭstrio</em>, <em>Bosnio</em>, <em>Bulgario</em>, <em>Ĉeĥio,</em> <em>Estonio</em>, <em>Hungario</em>, <em>Italio</em>, <em>Jugoslavio</em>, <em>Kroatio</em>, <em>Makedonio</em>, <em>Rumanio</em>, <em>Rusio</em>, <em>Serbio, Slovakio</em> kaj <em>Slovenio</em> en Eŭropo. Ekzistas tri landonomoj kun grado de internacieco inter 40% kaj 50%: <em>German</em><sup><em>i</em></sup><em>o</em>, <em>Latvio</em> kaj <em>Turkio</em>.</p>
<p>Sed, kiel konate, multaj esperantistoj ne faris tiajn konsiderojn kaj uzis la decidon el 1974 kiel aprobon anstataŭigi la sufikson –<em>uj&#8217;</em> per –<em>i&#8217;</em> en multaj aliaj landonomoj.</p>
<p>En 1985 la Akademio publikigis Oficialan Informon kun <em>Rekomendoj pri Landonomoj</em>, en kiu ĝi deklaris interalie ke</p>
<blockquote><p><em>Principe estas malrekomendite nove formi nomon per iu internacia &#8220;sufikso&#8221; aŭ sufikse uzata fremda vorto (-io, -(i)stano, &#8230;), se la tiel ricevita landnomo ne jam ekzistas internacie</em>.</p></blockquote>
<p>Tiel la argumento de internacieco por allasi la finiĝon –<em>io</em> el 1974, fariĝis kondiĉo.</p>
<p>Kvar jarojn poste la pliprecizigo de el 1985 estis evoluigita en <em>Listo de Normaj landonomoj</em>.<a href="#noto21"><sup>21</sup></a> En 2009 la Akademio publikigis revizion de tiu listo, sub la titolo <a href="http://www.akademio-de-esperanto.org/decidoj/landnomoj/listo_de_rekomendataj_landnomoj/index.html"><em>Listo de Rekomendataj Landnomoj</em></a>. Sed ĝi estis multe pli ol revizio. Tie, silente kaj kaŝe, la Akademio faligis la principon el 1985, ke –<em>io</em> kaj aliaj sufiksoj estas allaseblaj nur, <em>se la tiel ricevita landnomo jam ekzistas internacie</em><a href="#noto22"><sup>22</sup></a>. Ankaŭ formoj je –<em>io</em> kiuj ne estas internaciaj estis rekomendataj en la reviziita listo. Ili nun estas 24.</p>
<p>Ne internaciaj en Afriko:<em> Egiptio</em> (1,9%).<br />
Ne internaciaj en Azio: <em>Afganio </em>(0%), <em>Ĉinio </em>(0%), <em>Hindio </em>(9,1%), <em>Japanio </em>(20,3%), <em>Kartvelio </em>(&lt;5%), <em>Kazaĥio </em>(&lt;5%), <em>Kirgizio </em>(7,2%), <em>Koreio </em>(0%), <em>Taĝikio </em>(0%), <em>Turkmenio </em>(&lt;5%), <em>Uzbekio</em>(&lt;5%) kaj <em>Vjetnamio</em> (0%).<br />
Ne internaciaj en Eŭropo: <em>Anglio </em>(20,0%), <em>Belgio</em> (36,3%), <em>Belorusio </em>(30,4%), <em>Britio </em>(0%), <em>Danio </em>(10,8%), <em>Hispanio </em>(15,7%), <em>Litovio </em>(0%), <em>Moldavio<sup>24</sup> </em>(39,9%), <em>Norvegio<sup>24</sup> </em>(23,2%), <em>Portugalio </em>(19,2%), <em>Svedio</em> (24,4%) kaj <em>Ukrainio</em> (6,1%).<a href="#noto23"><sup>23</sup></a></p>
<p>Por <em>Egiptio</em> kaj <em>Koreio</em> la Akademio jam en 2003 trovis la pravigon, ke almenaŭ<em> Egipto</em> kaj <em>Koreo </em>estas internaciaj kaj ĝi alprenis novan regulon, ke, se la internacieco de landonomo estas establita, oni rajtas asigni al la internacia formo la signifon de landano !<a href="#noto24"><sup>24</sup></a> Kaj inverse ! La konkluda tekstoparto estis: <em>Sekve la Akademio de Esperanto nun deklaras, ke neniu el la landnomoj Koreo, Koreujo, Koreio; Egipto, Egiptujo, Egiptio malobeas al la reguloj de la Fundamento de Esperanto.</em><a href="#noto25"><sup>25</sup></a></p>
<p>En tiu jaro por la unua fojo la Akademio prenis decidon pri landonomoj, en kiu la necesa kondiĉo de internacieco por uzado de landonomo je –<em>io</em> ne estis respektata.</p>
<p>Oni povas demandi sin, ĉu la stranga decido, ke al internacia landonomo oni rajtas asigni la signifon de landano, estas ĝenerale aprobita en la Akademia rondo, ĉar la sama fenomeno aperas kun la tre internaciaj formoj <em>Ĉino</em>, <em>Japano</em>, <em>Portugalo</em>, <em>Ukraino</em><strong> </strong>kaj <em>Vjetnamo</em> por la lando, dum la Akademio allasas la formojn <em>Ĉinio</em>, <em>Japanio</em>, <em>Portugalio</em>, <em>Ukrainio</em><strong> </strong>kaj <em>Vjetnamio</em>, kiuj tute ne estas internaciaj.<a href="#noto26"><sup>26</sup></a></p>
<p>Kio fortenis la Akademion de deklari, ke <em>Afganujo,</em> <em>Hindujo,</em> <em>Kartvelujo,</em> <em>Kazaĥujo,</em> <em>Kirgizujo,</em> <em>Taĝikujo,</em> <em>Turkmenujo</em>, <em>Uzbekujo</em>, <em>Anglujo,</em> <em>Belorusujo,</em> <em>Belgujo, Britujo,</em> <em>Danujo,</em> <em>Hispanujo,</em> <em>Litovujo,</em> <em>Moldavujo,</em> <em>Norvegujo,</em> <em>Svedujo</em> kaj <em>Turkujo</em><em> </em>estas la rekomendataj formoj, ĉar la formoj <em>Afganio</em>, <em>Hindio</em> ktp estas ne internaciaj?</p>
<p>Kiuj estis la implicaj aŭ prisilentitaj motivoj por rompi en 2003-2009 kun la necesa kondiĉo el 1974-1985?</p>
<p>Ĝis nun mi ne trovis pli kredindan klarigon ol indiferentecon rilate la principon de internacieco kaj preferadon de solvoj laŭ la nacia lingvo. Ĉu eble en la Akademiaj sesioj oni envoĉdonigas landonomojn unuope anstataŭ unue envoĉdonigi la koncernajn principojn?</p>
<p>Ekzistas nur unu reĝa, t.e. respektinda solvo por la kontraŭeco, kiun la decido kaj rekomendoj de 2003-2009 kreis: plua revizio de la listo de rekomenditaj landonomoj kun respekto por la principo de necesa kondiĉo de internacieco. Verŝajne tiu vojo estas politike, kiom koncernas la akademianojn, ne surirebla. Do leviĝas la demando kiel akceptigi la retiriĝon. Unue la voĉdonado devus okazi ne po unu landonomo, sed hierarĥie laŭ la principoj respektindaj. Due la kondiĉo de internacieco devus esti formaligita kun konsidero de ĉiuj grandaj lingvoj (ekzemple tiuj kun minimume tri milionoj da parolantoj) tutmonde, kaj laŭ taŭga pesado de la graveco de tiuj lingvoj, ne laŭ diversinterpreteblaj lingvike ne-precizaj etikedoj, sed laŭ kvantaj statistikaj metodoj<a href="#noto27"><sup>27</sup></a>. Tiel la reformemuloj verŝajne povos ekĝoji pro akceptiĝo de 21 ĝis 25 landonomoj finiĝantaj je ilia sufikso<a href="#noto28"><sup>28</sup></a>, dum la klasikuloj reakiros kontrolon pri 25 aliaj landonomoj. <em>Egiptujo</em> en Afriko; <em>Afganujo</em>, <em>Ĉinujo</em>, <em>Hindujo</em>, <em>Japanujo</em>, <em>Kartvelujo</em>, <em>Kazaĥujo</em>, <em>Kirgizujo</em>, <em>Koreujo</em>, <em>Taĝikujo</em>, <em>Turkmenujo</em>, <em>Uzbekujo</em> kaj <em>Vjetnamujo</em> en Azio; <em>Anglujo</em>, <em>Belgujo</em>, <em>Belorusujo</em>, <em>Britujo</em>, <em>Danujo</em>, <em>Hispanujo</em>, <em>Litovujo</em>, <em>Moldavujo</em>, <em>Norvegujo</em>, <em>Portugalujo</em>, <em>Svedujo</em> kaj <em>Ukrainujo</em>.</p>
<p>Tia decido kompreneble estas neefektivigebla sen klare ripetebla sama rezulto de mezurado de la gradoj de internacieco. Por la klasikuloj tamen tiu kompromiso havas signifon nur, se la derivo per la sufikso <em>–i&#8217;</em> al gentonomo kiu donas ne-internacian landonomon estos renove malpermesita de la Akademio.</p>
<p>La tiel aplikata principo de internacieco estas relative facile akordigebla kun la principo de Zamenhof laŭ <strong>Lingva Respondo 47 </strong>en kiu li konsideras la eblecon, ke estontece la landonomoj de plurgentaj landoj (en 1911: <em>Aŭstrujo</em>, <em>Belgujo</em>, kaj <em>Svisujo</em>) ŝanĝiĝos en la formon kun –<em>io</em>. Al tiu triopo mi aldonis la nomojn de aliaj plurgentaj landoj <em>Rusujo</em> kaj <em>Hispanujo</em>. El iliaj formoj kun –<em>io</em> la nomoj <em>Svisio</em> kaj <em>Hispanio</em>, laŭ mia mezurilo kaj kun sojlo de 50%, ne estas internaciaj; ili havas gradojn de internacieco de respektive 0%<a href="#noto29"><sup>29</sup></a> kaj 23,8%. Evidente por tiu ne-akordiĝo la nomoj <em>Svislando</em> kaj <em>Hispanlando</em> aŭ <em>Ispanjo</em><a href="#noto30"><sup>30</sup></a> estas solvoj. Ankaŭ aliaj landoj, kies enloĝantaron iuj rigardas kiel pluretnan ne formus problemon: <em>Hungario</em>, <em>Rumanio</em> kaj <em>Serbio</em>.</p>
<p>Ĉu la Akademianoj atingos interkonsenton pri la difino de internacieco, pli bone de la kondiĉo &#8220;<em>se la tiel ricevita landnomo jam ekzistas internacie</em>&#8220;? Estas imageble derivi tiun difinon rekte de la 15a regulo de la Fundamenta Gramatiko, sed tiam oni estu konsekvenca. Ĉar la regulo precizigas, ke <em>ĉe diversaj vortoj de unu radiko estas pli bone uzi senŝanĝe nur la vorton fundamentan kaj la ceterajn formi el tiu ĉi lasta laŭ la reguloj de la lingvo Esperanto</em>, la Akademio devos elekti inter <em>Germanio</em> kaj <em>Germano</em> ĉar nur unu el ili povas esti la pli fundamenta. Elekto por <em>hungaro</em> ne kontentigos la reformemulojn, ĉar sen aldona oficialigo de –<em>io</em> anstataŭ –<em>ujo</em> la landonomo povos esti nur <em>Hungarujo</em>. Se la Akademio elektos <em>Hungario</em>, oni kreas aŭtomate rekomendon de <em>hungariano</em> super <em>hungaro</em>. Tion ankaŭ la reformemuloj, supozeble, ne celas.<br />
Ĉar la regulo vortumas <em>estas pli bone</em>, esceptado por la kategorio landonomoj eblas, tiel ke esperantistoj uzos kaj <em>Hungario</em> kaj<em> hungaro</em>. <em>Hungarujo</em> ne plu estos akceptebla.</p>
<h3><strong>Tria perspektivo: <em>-ujo</em> kaj –<em>io</em> malaperas; Rusoj loĝas en Rusijo</strong></h3>
<p>Ni permesu pormomente al ni konsideri la sufiksojn –<em>ujo</em> kaj –<em>io</em> malligitaj de ilin antaŭiraj radikoj. Ĉu vere la diferenco inter ili estas tiel granda? Kun –<em>ejo</em>, –<em>ajo</em> kaj –<em>ojo</em> ili apartenas al la sama kategorio: vokalo plus duonvokalo.</p>
<p>La <a href="http://bertilow.com/pmeg/skribo_elparolo/elparolo/bazaj_reguloj.html#i-esp">malvasta antaŭeco</a> de la duonvokalo <em>j</em> kaŭzas, ke la litero <em>j</em> estas la plej facile kombinebla kun <em>i</em>. Se oni kombinas <em>i </em>kun unu el la vokaloj a, e, o aŭ u kaj ne faras glotan halton inter ili, la duonvokalo <em>j </em>aŭtomate aŭdiĝas: <em>ia</em> fariĝas <em>ija</em>, <em>ie</em> fariĝas <em>ije</em> ktp. Por ne aŭdigi ĝin necesas fari glotan halton. Ĉar neniu spontanee faras tion, en Esperanto ne ekzistas la skribmanieroj <em>ija</em>, <em>ije, ijo</em> kaj <em>iju</em>.</p>
<p>Vortoj kun <em>eo</em> kaj <em>ejo</em> ekzistas ambaŭ, eĉ abunde. La produktoloko de <em>e</em> (mezvasta antaŭa vokalo) ja sufiĉe diferencas de tiu de <em>j</em> por klare aŭdi la diferencon, sed esperantistoj ne ĉiam propre elparolas <em>eo</em>.</p>
<p>Kelkaj asertas, ke la kombinaĵo kun <em>u</em> (malvasta malantaŭa vokalo) estas malbela, sed por tio ne ekzistas racia kaŭzo, ĉar <em>o</em> (mezvasta malantaŭa) kaj <em>a</em> (vasta) estas pli malfacile kombineblaj kun <em>j</em>. Tamen komunaj vortoj kun &#8211;<em>ojo</em> kaj &#8211;<em>ajo</em> sufiĉe multe ekzistas<a href="#noto31"><sup>31</sup></a>.</p>
<p>Montriĝas ke el la kvin ekzempleroj de la klaso vokalo plus <em>j</em> <em>ejo</em> estas la plej proksima al <em>i</em>(<em>j</em>)<em>o</em> kaj poste <em>ujo</em>.</p>
<p>Ĉar Zamenhof jam destinis <em>ej</em> por sufikso kun alia signifo<a href="#noto32"><sup>32</sup></a> kaj <em>ijo</em> ne taŭgis pro konfuzo kun multegaj vortoj finiĝantaj je –<em>io</em><a href="#noto33"><sup>33</sup></a>, li elektis la duan plej proksiman formon: <em>ujo</em>. Do oni ne troigu la malsamecon inter –<em>io</em> kaj <em>‑ujo</em>.</p>
<p>Tio kondukas nin al alia aliro al la problemo de nedisponeblo de taŭga sufikso. Kvankam –<em>ijo</em> kaj –<em>io</em> estas elparole ne facile distingeblaj, la skribitaj formoj jes estas. Tio almenaŭ parte senfortigus la argumenton de kontraŭuloj al –<em>io</em> kiel sufikso por landonomoj pro ĝia multfunkcieco. Restas la problemo ke en Esperanto la frekvenco de la fonemo <em>i</em>(<em>j</em>)<em>o</em> je fino de vorto estas atentotira kaj por kelkaj esperantistoj ĝenaĵo. Sed tiu malavantaĝo laŭ mi estas malpli granda ol la hodiaŭa ĥaoso pri landonomoj.</p>
<h3><strong>Kvara perspektivo: roldividado de –<em>io</em> kaj –<em>ujo</em> ĉe sama gentnoma radiko</strong></h3>
<p>Esperantujo havas pli ol tridekjaran sperton kun la aplikado de la decido de la Akademio el 1974 <em>nuligi la malkonsilon de la Lingva Komitato el 1922 enkonduki la sufikson -io por formi landnomojn</em>, <em>sed ne ŝanĝante ĝin al rekomendo, kaj lasi al la ĝenerala uzado libere decidi</em>………</p>
<p>La esperantistoj apenaŭ libere decidis, ili sekvis la redaktistojn kaj la vortaristojn anstataŭ la Fundamenton<a href="#noto34"><sup>34</sup></a>, dum la verkistoj (kiuj apartenas miaopinie al tiuj <em>kiuj estas rigardataj kiel la plej aŭtoritataj en nia lingvo</em>, vidu piednoton 35) restis ekster ludo.</p>
<p>Ĉiu redaktisto unuecigis la elekton de la plej oportuna laŭ li sufikso. Ili prenis pozicion sendependan de la singarda vortumo de la Akademio en 1974 kaj ofte elektis –<em>io</em>, premante artikolantojn al sama konduto. Artikolantoj akceptis, legantoj de la artikoloj paŭsis. La instruado de la sufikso –<em>ujo</em> eĉ malaperis el multaj lernolibroj por komencantoj (vidu piednoton 34).</p>
<p>Teorie oni povas, sen akcepto de –<em>io</em> kiel nova sufikso, havi du vortojn por Belgolando: <em>Belgujo</em> kaj <em>Belgio</em>. Tiam oni konsideras <em>Belgio</em> kiel novan vorton, same kiel iuj esperantistoj kiuj malŝatas mal-vortojn, emas uzi alternativojn kiel <em>povra</em> por malriĉa, <em>lanta</em> por malrapida, <em>kurta por </em>mallonga<em>, liva</em> ktp.<a href="#noto35"><sup>35</sup></a></p>
<p>Sed la vorton <em>Germanio</em> oni ne povas konsideri nova vorto, ĉar la vorto <em>Germanujo</em> estas fundamenta<a href="#noto36"><sup>36</sup></a>. Ĉu do la landonomoj je –<em>io</em> estu akceptitaj kiel novaj formoj, dum la fundamenteco de <em>Germanujo</em>, <em>Hispanujo</em>, <em>Rusujo</em> kaj <em>Turkujo</em> ne permesas akcepti la formojn <em>Germanio</em>, <em>Hispanio</em>, <em>Rusio</em> kaj <em>Turkio</em> ?<a href="#noto37"><sup>37</sup></a><br />
Ĉar tiel la solvo de du samsignifaj vortoj por unu lando estas blokita, oni devas vere fari elekton, kiu aplikiĝas al ĉiuj (gentobazaj) landonomoj. En la argumentoj kiuj kondukis al antaŭaj solvoj ni ĉiam rezonis: se oni elektas por <em>Belgujo</em>, oni regule derivas <em>Belguja</em> kaj <em>Belgujano</em>, se oni elektas por <em>Belgio</em>, oni regule derivas <em>Belgia</em> kaj <em>Belgiano</em>. La kvar formoj <em>Belgujo</em>, <em>Belguja(no)</em>, <em>Belgio</em>, <em>Belgia(no)</em> ne estas interakordigeblaj. Nur du formoj devas resti, unu por la lando, unu por la popolano …………….. Evidente <em>Belgo</em> devas resti.</p>
<p>Se tio estas neakceptebla al reformemuloj kaj al klasikuloj, ĉu tri povas resti?</p>
<p>Ĉar ĉiam –<em>ujo</em> estas la nura fundamenta sufikso, kun tio <em>Belgujo</em> devas resti. Forigi <em>Belgiano</em>, dum <em>Belgio</em> restas estas interna kontraŭdiro, ĉar tio signifus malpermesi la sufikson –<em>an</em>. Restas forigo de <em>Belgio</em>, sed – kiel koncedo al reformemuloj: akcepto de <em>Belgiano</em>. Surbaze de kiu lingvika leĝo? Surbaze de …………….. <strong><em>fleksia</em></strong><a href="#noto38"><sup>38</sup></a> trajto de la, cetere aglutina, lingvo Esperanto, kiu estas:</p>
<p>Ĉe ĉiuj derivaĵoj de gentobaza landonomo, kiu finiĝas je –<em>ujo</em>, <em>uj</em> ŝanĝiĝas en <em>i</em>:<br />
Rusoj loĝas en <strong>Rusujo</strong>. Germanoj kaj francoj, kiuj loĝas en <strong>Rusujo</strong>, estas <strong>Rusianoj</strong>, kvankam ili ne estas rusoj.<br />
HEA estas mallongigo de <strong>Hungaria</strong> Esperanto Asocio. La ĉefurbo de <strong>Hungarujo</strong> estas Budapeŝto.</p>
<p>Mia repertuaro de perspektivoj al eblaj kompromisoj estas elĉerpita kaj mi fermas la kurtenojn de la komika opero, ne sen fina elnombrado de la menciitaj ideoj:</p>
<ol>
<li><strong>sur la spuro de Zamenhof, &#8220;politika&#8221; solvo: –<em>io</em> ne anstataŭas –<em>ujo</em>. Nomoj de pluretnaj landoj finiĝas je –<em>io</em>: Rusio, Hispanio. Bezonatas aplikebla difino de pluretneco!</strong></li>
<li><strong>fonetika solvo: <em>-ujo</em> kaj –<em>io</em> malaperas; Rusoj loĝas en Rusijo.</strong></li>
<li><strong>sur la spuro de la Akademio, sed retroire: landoj kun grado de internacieco de pli ol ekzemple 50%, laŭ la programo &#8220;Kiom internacia estas mia vorto?&#8221; havos nomon, finiĝantan je –<em>io </em>(kaj konsekvence gentonomoj je &#8211;<em>iano</em> nur: hungariano, rusiano); aliaj landonomoj je –<em>io</em> estas malpermesitaj. Bezonatas krei samopiniecon pri la elektenda speco de grado de internacieco.</strong></li>
<li><strong>gramatika solvo: &#8211;<em>i</em>&#8216; anstataŭas <em>-uj&#8217; </em>en derivaĵoj de la o-vorto: Hungaria Esperanto-Asocio, –<em>io</em> ne anstataŭas –<em>ujo</em></strong></li>
</ol>
<h2>Aneksoj</h2>
<h3>Por Anekso <strong>A</strong> vidu anstataŭe <a href="http://lingvakritiko.com/2014/08/29/komparo-de-derivada-sistemo-de-lando-kaj-etnonomoj-en-kvin-lingvoj-kun-la-dukategoria-zamenhofa-sistemo/">jenan artikolon</a> en &#8220;Lingva Kritiko&#8221;.</h3>
<h3>B. La hipotezo de Sapir-Whorf</h3>
<p>E. Sapir vortumis en 1951<a href="#noto39"><sup>39</sup></a> lingvikan tezon, ke <em>la &#8216;reala mondo&#8217; estas grandparte nekonscie konstruita el lingvaj kutimoj de la grupo. Neniuj du lingvoj sufiĉe similas inter si por ke oni povu rigardi ilin kiel reprezentantajn la saman socian realaĵon. La mondoj en kiuj malsamaj socioj vivas estas apartaj mondoj, ne simple la sama mondo kun malsamaj etikedoj ligitaj al ĝi.</em>&#8221;</p>
<p>Niaj kunhomoj formas nian plej gravan socian realaĵon kaj inter ili ne laste kunhomoj de malsamaj kulturo kaj lingvo, kies konduto al ni estas malpli facile interpretebla kaj antaŭdirebla. Tio eble kaŭzas, ke nomo de fremda popolo evoluas en nia lingvo pli ol multaj aliaj nomoj kiel socia konstruaĵo (angle: <em>social construct</em>).</p>
<p>Ekzemple: homoj kiuj ne scipovas paroli nian lingvon estas &#8220;mutuloj&#8221; &#8211; en la serba lingvo: <em>nemci</em> – kaj tiel la serboj komencis nomi la germanojn &#8220;<em>Nemci</em>&#8220;. Laŭ la hipotezo de Sapir-Whorf la enradikiĝo en la serban lingvon de la bildo &#8220;<em>Nemac</em>&#8221; (ununombra formo) estas esence la rezulto de grupinterna procezo en kiu integriĝas la evoluanta sperto de serbe parolantoj en rilatado kun germanoj. La evoluo de iliaj pensoj pri <em>Nemci</em> estas, laŭ la hipotezo, portata kaj restriktata<em> </em>de la vorto &#8220;<em>Nemci</em>&#8220;.<a href="#noto40"><sup>40</sup></a></p>
<p>Tial estas, ke ekzemple la vorto &#8220;<em>Allemand</em>&#8220;, en la franca, ne donas al la francoj la saman bildon pri germanoj ol &#8220;<em>Nemac</em>&#8221; donas al la serboj. Kvankam la fizikaj personoj reprezentataj de &#8220;<em>Allemands</em>&#8221; kaj &#8220;<em>Nemci</em>&#8221; estas la samaj, la bildoj pri ili estas malsamaj, kiel ajn la difinoj estas samaj kaj la spertoj similaj.</p>
<p>Evidente ekzistas forta kongruo inter la signifoj. Tion montras ekzemple la fakto, ke en ĉiuj kvin studitaj lingvoj la nomo de la lando <em>Germanujo</em> estas derivita de la nomo por germanoj. Ŝajne en la koncernaj lingvoj la germanoj estas konsiderataj LA popolo de Germanujo. Kaj samo validas por dek sep aliaj landonomoj en Eŭropo:</p>
<p><em>Belorusujo</em>, <em>Britujo</em>, <em>Bulgarujo</em>, <em>Ĉeĥujo</em>, <em>Danujo</em>, <em>Finnlando</em>, <em>Germanujo</em>, <em>Grekujo</em>, <em>Kroatujo</em>, <em>Pollando</em>, <em>Rumanujo</em>, <em>Rusujo</em>, <em>Serbujo</em>, <em>Skotlando</em>, <em>Slovakujo</em>, <em>Slovenujo</em>, <em>Svedujo</em>, <em>Turkujo</em>.</p>
<h3>C. Kiom internaciaj estas landonomoj je <em>–io</em>?</h3>
<table border="1" cellspacing="0">
<caption>Tabelo 2: Gradoj de internacieco de landonomoj je <em>-io</em> kaj iliaj sinonimoj</caption>
<thead>
<tr>
<th></th>
<th>Afriko</th>
<th>Azio</th>
<th>Eŭropo</th>
</tr>
</thead>
<tbody>
<tr>
<td>ne aŭ apenaŭ uzata (..% ≤5%)</td>
<td>Egiptio<a href="#noto41"><sup>41</sup></a></td>
<td>Afganio<a href="#noto42"><sup>42</sup></a>, Ĉinio<a href="#noto43"><sup>43</sup></a>, Kartvelio<a href="#noto44"><sup>44</sup></a>, Kazaĥio<a href="#noto45"><sup>45</sup></a>, Koreio<a href="#noto46"><sup>46</sup></a>, Taĝikio<a href="#noto47"><sup>47</sup></a>, Turkmenio<a href="#noto48"><sup>48</sup></a>, Uzbekio<a href="#noto49"><sup>49</sup></a>, Vjetnamio<a href="#noto50"><sup>50</sup></a>, Polio<a href="#noto51"><sup>51</sup></a></td>
<td>Litovio<a href="#noto52"><sup>52</sup></a></td>
</tr>
<tr>
<td>malofte uzata (5%≤ ..% &lt;17%)</td>
<td></td>
<td>Barato<a href="#noto53"><sup>53</sup></a>, Hindio<a href="#noto53"><sup>53</sup></a>, Kirgizio<a href="#noto54"><sup>54</sup></a></td>
<td>Bretanjo<a href="#noto62"><sup>62</sup></a>, Danio<a href="#noto55"><sup>55</sup></a>, Hunastano<a href="#noto56"><sup>56</sup></a>, Ukrainio<a href="#noto57"><sup>57</sup></a>, Ŝvajco<a href="#noto58"><sup>58</sup></a>, Svajcar[i|sk]o<a href="#noto58"><sup>58</sup></a></td>
</tr>
<tr>
<td>iome uzata (17%≤ ..% &lt;30%)</td>
<td></td>
<td>Japanio<a href="#noto59"><sup>59</sup></a>, Turĉio<a href="#noto72"><sup>72</sup></a></td>
<td>Aleman([ij])o<a href="#noto60"><sup>60</sup></a>, Anglio<a href="#noto61"><sup>61</sup></a>, <em>Ang(lo)lando</em><a href="#noto61"><sup>61</sup></a>, <strong>Anglotero</strong><a href="#noto61"><sup>61</sup></a>, Belorusio<em><a href="#noto67"><sup>67</sup></a></em>, Briteno<a href="#noto62"><sup>62</sup></a>, <strong>Gr</strong>[<strong>ei</strong>]<strong>so</strong><a href="#noto56"><sup>56</sup></a>, Grekio<a href="#noto56"><sup>56</sup></a>, (Hi)spanio<a href="#noto63"><sup>63</sup></a>, Letonio<a href="#noto64"><sup>64</sup></a>, Litvo<a href="#noto52"><sup>52</sup></a>, Norvegio<a href="#noto65"><sup>65</sup></a>, Portugalio<a href="#noto66"><sup>66</sup></a>, Svedio|Ŝvecio<em><a href="#noto71"><sup>71</sup></a></em>, Sviso<a href="#noto58"><sup>58</sup></a>, <strong>Svicer</strong>(<strong>land</strong>)<strong>o</strong><a href="#noto58"><sup>58</sup></a></td>
</tr>
<tr>
<td>pli uzata (30%≤ ..% &lt;40%)</td>
<td></td>
<td></td>
<td><strong>Belaruso</strong><em><a href="#noto67"><sup>67</sup></a></em>, Belgio<a href="#noto68"><sup>68</sup></a>, <em>Britanio</em><sup>91</sup>, <strong>Franco</strong><a href="#noto69"><sup>69</sup></a>, <em>Francio</em><a href="#noto69"><sup>69</sup></a>, <em>Moldavio<a href="#noto70"><sup>70</sup></a></em>, <strong>Moldovo</strong><em><a href="#noto70"><sup>70</sup></a></em>,<sup> </sup><strong>Norveo</strong><a href="#noto65"><sup>65</sup></a>, <strong>Sved</strong>(<strong>e</strong>)<strong>no</strong><em><a href="#noto71"><sup>71</sup></a></em></td>
</tr>
<tr>
<td>sufiĉe ofte uzata (40%≤ ..% &lt;50%)</td>
<td>[<strong>EI</strong>]<strong>gipto</strong><sup>70</sup></td>
<td><em>Indio</em><a href="#noto53"><sup>53</sup></a>, <strong>Japano</strong><a href="#noto59"><sup>59</sup></a>, Turkio<a href="#noto72"><sup>72</sup></a></td>
<td>German[io<em>|</em><strong>o</strong>]<a href="#noto60"><sup>60</sup></a>, Latvio<a href="#noto64"><sup>64</sup></a>, [<strong>Es|Is|S</strong>]<strong>panjo</strong><a href="#noto63"><sup>63</sup></a></td>
</tr>
<tr>
<td>multe uzata (..% ≥50%)</td>
<td>Etiopio, Somalio</td>
<td>Armenio, <em>Georgio</em><a href="#noto44"><sup>44</sup></a>, Mongolio, Saŭda Arabio, <strong>Afganistano</strong> <a href="#noto42"><sup>42</sup></a>, <strong>Ĉino</strong> <a href="#noto43"><sup>43</sup></a>, <strong>Kazaĥstano</strong> <a href="#noto45"><sup>45</sup></a>, <strong>Kirgi</strong><strong>zi</strong>)<strong>stano</strong> <a href="#noto54"><sup>54</sup></a>, <strong>Koreo</strong> <a href="#noto46"><sup>46</sup></a>, <strong>Taĝikistano</strong> <a href="#noto47"><sup>47</sup></a>, <strong>Turkmenistano</strong><br />
<a href="#noto48"><sup>48</sup></a>, strong&gt;Uzbekistano<br />
<a href="#noto49"><sup>49</sup></a>, <strong>Vjetnamo</strong><a href="#noto50"><sup>50</sup></a></td>
<td>Albanio, Aŭstrio, Bosnio<a href="#noto73"><sup>73</sup></a>, Bulgario, Ĉeĥio<em>,</em> Estonio, Hungario, Italio, Jugoslavio, Kroatio<em>,</em> <em>Lituanio</em><a href="#noto52"><sup>52</sup></a>, Makedonio, Po(l)lando|<strong>Polno</strong><a href="#noto51"><sup>51</sup></a>, Rumanio, Rusio, Serbio<em>, </em>Slovakio<em>, </em>Slovenio<em>,</em> <strong>Danmarko</strong><a href="#noto55"><sup>55</sup></a>, <strong>Portugalo</strong><a href="#noto66"><sup>66</sup></a>, <strong>Ukraino</strong><a href="#noto57"><sup>57</sup></a></td>
</tr>
</tbody>
</table>
<p><span style="font-size: 11;">Grasaj presitaj estas formoj de landonomoj kun internacieco de minimume 17%, kiuj ne estas en la Akademia listo kaj ne finiĝas je &amp;lt;i&amp;gt;-io&amp;lt;/i&amp;gt;, dum iliaj Akademiaj gentobazaj alternativoj estas malpli internaciaj.&amp;lt;br /&amp;gt; Kursivaj presitaj estas formoj de landonomoj kun internacieco de minimume 17%, kiuj ne estas en la Akademia listo kaj finiĝas je &amp;lt;i&amp;gt;-io&amp;lt;/i&amp;gt;, dum iliaj Akademiaj gentobazaj alternativoj estas malpli internaciaj.&amp;lt;br /&amp;gt; La grado de internacieco estas prenita kiel la mezumo de la elcento de 57 grandaj lingvoj tutmonde, en kiuj oni rekonas la koncernan formon kaj ilia nombro da denaske parolantoj, ĉio laŭ la programo <a href="http://www.esp-evoluo.org/plurfontsugesto.html">&#8220;Kiom internacia estas mia vorto?&#8221; (metodo B: klasifiko de tradukoj en grupojn laŭ interna simileco)</a></span></p>
<hr size="1" />
<h3>NOTOJ</h3>
<p><a name="noto1">1</a> inkluzive de <a href="http://www.akademio-de-esperanto.org/akademia_vortaro/index.html">oficialigitaj afiksoj</a>, –<em>ism</em>, &#8211;<em>aĉ</em>, &#8211;<em>end</em> kaj <em>mis</em>-, sed <em>-i</em> ne apartenas al ili.</p>
<p><a name="noto2">2</a> G. Moch en 1906-1910, Hector Hodler/UEA en 1918-1922, Eugène Lanti en 1918-1937 kaj Teo Jung</p>
<p><a name="noto3">3</a> Montagu Butler: <em>La gazeto &#8216;Esperanto&#8217; misuzis sian pozicion dum la militaj jaroj en­konduki novan kontraŭfundamentan formon. &#8211; La serioza afero ne estis la malgravaĵo -io anstataŭ -ujo, sed la principo de ŝanĝo en la Funda­mento, kiu estas treege grava, kaj ab­solute ne permesebla. &#8211; La uzo de -io fariĝis kvazaŭ politika dialekto en E.</em> Vidu <a href="http://www.eventoj.hu/steb/gxenerala_naturscienco/enciklopedio-1/encikl-i.htm#I">Enciklopedion de Esperanto</a> sub <strong>Io<em>-ujo</em>-batalo</strong>.<br />
Zamenhof publikigis en Pasko 1915 en gazetoj Esperantaj sian &#8220;Leteron al diplomatio&#8221;, en kiu li skribis interalie:<br />
<em>Ĉiu regno kaj ĉiu provinco devas porti ne la nomon de ia gento, sed nur nomon neŭtrale-geografian, akceptitan per komuna interkonsento de ĉiuj regnoj</em>. Tio kaŭzis al Edmond Privat poste (<a href="http://www.gutenberg.org/files/26359/26359-h/26359-h.htm#chapitro12"><em>Vivo de Zamenhof</em>, ĉapitro xii</a>) atribui jenan opinion al Zamenhof:<br />
<em>Same la vortoj “Svisa Konfederacio”, “Usono”, “Brazilio” rajtigas neniun apartan genton rigardi la landon kvazaŭ sian kaj la ceterajn loĝantojn kiel fremdulojn toleratajn. Tial Zamenhof insistis pri la graveco de tiu demando, kaj revenis al sia ideo pri neŭtralaj nomoj kun sufikso -io. </em>Sed la ideo pri –io neniam estis de Zamenhof kaj en sia letero al diplomatio li ne menciis tiun sufikson.</p>
<p><a name="noto4">4</a> Zamenhof al Javal je 8-8-1906: <em>se Vi havas plenan certecon, ke tuj post la reformado la franca registaro enkondukos la lingvon oficiale en la lernejojn, tiam mi estas preta fari ĉiujn reformojn kiujn Vi deziros; sed se Vi tiun certecon ne havas, tiam laŭ mia profunda konvinko ĉiuj paroloj pri reformoj estus nun tre danĝeraj.</em> En franclingva letero de 7-9-1906 Javal al Zamenhof promesas donaci monon, se li konsentus fari <em>modifojn, kiujn li </em>(Zamenhof, JD)<em> opinios necesaj</em>, sed samtempe (temas pri kopio de letero al Lemaire) li promesas <em>akcepti bona ĉion, kion li decidos, ne preterkonsiderante siajn proprajn deklarojn …. fine de la aŭtografia broŝuro &lt;&lt;pri reformoj&gt;&gt;</em>. Sed tiu fino estas speciale kunmetita de Javal (vidu noton 8).<br />
Waringhien komentis en <cite>Leteroj de L.-L. Zamenhof. I. </cite><cite>1901-1906</cite>, SAT 1948, p. 291: <em>aliaj dokumentoj parolas pri sumo de 250 mil frankoj</em>. Tio estas sumo sufiĉa por vivteni la familion Zamenhof dum pluraj jaroj. Laŭ Courtinat la transpago fakte okazis, sed Zamenhof <em>absolute kaj senkondiĉe rifuzas</em> la proponon. (<em>Variantoj de esperanto iniciatitaj de Zamenhof</em>, C. Kiselman en Esperanto/Esperanto Studies &#8211; EES, n-ro 6, p.133).<br />
Tiu kiu kapablas aŭskulti, aŭdas la premon, sub kiu Zamenhof vivis.</p>
<p><a name="noto5">5</a> <em>prezentante parton de la fundamento, tiuj ĉi arĥaismoj </em>(laŭ favorantoj de –i kiel sufikso aplikado de <em>-uj&#8217; </em>estas arĥaismo)<em> neniam estos elĵetitaj, sed ĉiam estos presataj en ĉiuj lernolibroj kaj vortaroj samtempe kun la formoj novaj</em>.</p>
<p><a name="noto6">6</a> Ekzistas ĝenerala regulo, ke ju pli maljuna estas lingvo, des pli da ne-regulaĵoj kaj idiomaĵoj aparteniĝas al ĝi. Tio signifas, ke planlingvo kiel Esperanto kun paso de tempo nur povas komplikiĝi, se ne ekzistas deviga por ĉiuj edukado por kompreni la esencon de la lingvo, same kiel en ŝtato la lernado de la nacia lingvo estas regata de la edukaj aŭtoritatoj.</p>
<p><a name="noto7">7</a> Javal anonime eldonis broŝuron, en kiu li donis citaĵojn de Zamenhof el ties reformpropono en 1894, kiuj <em>konsistigas unuflankan, tendencan eltiraĵon el longaj rezonadoj</em> (EES, kajero 5, C.Kiselman, p. 130). Je la fino li tiras la atenton al ses citaĵoj, interalie <em>nia lingvo devas antaŭ ĉio esti plej facila por ĉiuj nacioj, kaj, kiom ĝi nur estas ebla, enhavi en si nenion, kiu estus kontraŭ la kutimo de la nacioj kaj prezentus por ili malfacilaĵon aŭ fremdaĵon</em>; ……….. <em>en nia pure praktika afero la neoportuna teoria logiko devas cedi al la pli oportuna praktika kutimo de la popoloj</em>….. Evidentas, laŭ Kiselman, ke la <em>kutimoj de la nacioj</em> kaj <em>praktika kutimo de la popoloj</em> por Javal kaj Couturat temis pri la popoloj franclingvaj. En novembro 1906 Zamenhof sendas leteron al Émile Boirac, prezidanto de la Lingva Komitato kun propono pri <em>neologismoj</em>, inter multaj ke oni anstataŭigu –<em>ujo</em> per –<em>io</em>. Boirac tuj respondis, ke li <em>estus kontenta, ĉe la elmetitaj kontraŭdiroj, se vi reprenus vian memuaron</em>… Kvar tagojn poste, ricevinte la negativan respondon de Boirac, Zamenhof skribas al Javal: <em>Peza ŝtono defalis de mia brusto</em> ….</p>
<p><a name="noto8">8</a> Vidu <a href="https://docs.google.com/file/d/0B73gFFtIyHmEVjJldjk3R0Jsajg/edit">Argumentoj kaj analizo de la landnoma problemo</a> de <a href="http://www.esp-evoluo.org/googledoc/index.html">Johan Derks</a> aŭ <a href="http://eo.wikisource.org/wiki/Lingvaj_Respondoj/Pri_la_nomoj_de_landoj">Lingva Respondo 47</a> mem.</p>
<p><a name="noto9">9</a> Tiu nomo ŝanĝiĝis intertempe al Brazilo. (Geraldo Mattos responde al Gilbert Ledon dum UK-2000 en Tel-Avivo: <em>en nia lingvo kutimo estas leĝo: ni devas akcepti la formon Brazilo.</em>)</p>
<p><a name="noto10">10</a> En la tiama imperia regno vivis germanoj, ĉeĥoj, poloj, slovakoj, kroatoj ktp. La ideo de aparta etno <em>&#8216;aŭstroj&#8217;</em> apenaŭ ekzistis. La plej influa etno estis la germanoj kaj la nomo <em>Aŭstria</em> estas latinigo de bavara vorto <em>Ostarrîchi</em>, kiu signifas orienta regno.</p>
<p><a name="noto11">11</a> Ĉiuj, krom <em>Dagestano</em>, havas gentobazan landnomon.</p>
<p><a name="noto12">12</a> Anstataŭe la Ĉeĉenoj, Ĉuvaŝoj, Inguŝoj, Kabardoj, Kalmukoj, Karaĉajoj, Nord-Osetoj, Jakutoj, Tataroj kaj Tuvoj verŝajne preferas nomi sian landon <em>Ĉeĉenujo</em>, <em>Ĉuvaŝujo</em>, <em>Inguŝujo</em> ktp.</p>
<p><a name="noto13">13</a> Ne ekzistas decido de la Akademio, kiu malebligas konsideri <em>Rusio</em> kiel radikon. La Akademio notis pri tio en 2009: Pri la karaktero de tiu &#8211;<em>I</em> (uzata post popolvortoj anstataŭ &#8211;<em>UJ</em>) ekzistas diversaj opinioj. Iuj rigardas ĝin kiel efektivan sufikson (kvankam neoficialan), dum aliaj preferas rigardi ĝin kiel eron de aparta landnoma radiko paralela kun la responda popolnoma radiko. ……… En tiu ĉi dokumento la Akademio ne alprenas starpunkton pri tiu teoria demando.</p>
<p><a name="noto14">14</a> angle: –<em>ia</em>, &#8211;<em>y</em>, &#8211;<em>ey</em>, 7 fojoj; france: &#8211;<em>ie</em>, 14 fojoj; germane –<em>ien</em>, &#8211;<em>ei</em>, 8 fojoj; nederlande: &#8211;<em>ië</em>, &#8211;<em>ije</em>, 9 fojoj; serbe: &#8211;<em>ija</em>, 5 fojoj, entute por la –<em>ujo</em>/<em>-io</em> kategorio</p>
<p><a name="noto15">15</a> ne sufiĉe: 33,8% da internacieco. Britio havas neniun internaciecon.</p>
<p><a name="noto16">16</a> En Vikipedio estas troveblaj jam sufiĉe da leksemoj de landonomoj kaj regionnomoj, kiuj estas derivitaj de popolnomo, dum tiuj nomoj estas sendube ne-internaciaj: <em>Meklenburgio</em>, ktp.</p>
<p><a name="noto17">17</a> <em>anti</em>-, <em>aŭto</em>-, <em>mono</em>-, <em>tele</em>-, <em>kratio</em>, &#8211;<em>fobio</em>, &#8211;<em>fono</em>, &#8211;<em>grafo</em>, &#8211;<em>skopo</em>, <em>filo</em>-, &#8211;<em>gena</em>, –<em>logo</em>, &#8211;<em>algio</em>, &#8211;<em>fobio</em>, &#8211;<em>logio</em>, &#8211;<em>manio</em>, &#8211;<em>tomio</em>, <em>arĥi</em>-, &#8211;<em>arĥio</em>, &#8211;<em>grafio</em>, &#8211;<em>iatrio</em>, &#8211;<em>kratio</em>, &#8211;<em>latrio</em>, &#8211;<em>patio</em> por ne paroli pri kvantaj vortoj <em>bi</em>-, <em>tetra</em>&#8211; ktp.</p>
<p><a name="noto18">18</a> en cirkula letero al la membroj de la Esperantista Akademio, januaro 1909a</p>
<p><a name="noto19">19</a> <a href="http://www.akademio-de-esperanto.org/aktoj/aktoj2/8oa.html#landnomoj">http://www.akademio-de-esperanto.org/aktoj/aktoj2/8oa.html#landnomoj</a>. Tamen mi ne estas certa, ĉu la 15a regulo estas aplikebla aŭtomate al propraj nomoj, kiaj landonomoj estas. Ekzemple internacieco de personaj propraj nomoj estas ne-difinebla. Se mi, Juan, transloĝiĝas el Peruo al Germanujo, ĉu tiam mia persona nomo estos <em>Johann</em>? Nur etimologie, laŭ la devenscienco pri vortoj, la du formoj estas rilatigeblaj inter si. Sed Juan verŝajne deziros plu nomiĝi <em>Juan</em> en Germanujo.</p>
<p><a name="noto20">20</a> Mi prenis la mezumon de la elcentoj por nombro da lingvoj kaj nombro da denaske parolantoj, laŭ la interaga programo &#8220;Kiom internacia estas via vorto?&#8221; en www.esp-evoluo.org. Se la sojla elcentaĵo por atingi la breveton de internacieco, plenumanta la kondiĉon de la 15a regulo, estas fiksita je 40%, tri pliaj landoj je –<em>io</em> devos esti rekonataj kiel radikaj: <em>Belgio</em>, <em>Germanio</em>, <em>Latvio</em>.</p>
<p><a name="noto21">21</a> Oficiala Informo, same kiel en 1985. Ĝi estis rekomendo. Tion la Akademio konfirmas en 2009, deklarante la <em>Liston de Normaj landonomoj</em>.. eĉ ne plu valida.</p>
<p><a name="noto22">22</a> La kontraŭeco inter tiu principo kaj la enesto de 25 ne-internaciaj landonomoj en la Listo de Rekomendataj Landonomoj estas nekomprenebla al mi. Oni jes povas interpreti la frazoparton <em>se la tiel ricevita landnomo ne jam ekzistas internacie </em>pli milde, komprenante, ke ne temas pri internacieco laŭ iu strikta interpreto de la 15a regulo, sed pli bone uzado de la formo kun –<em>io</em> en iuj grandaj lingvoj. Nu, ni diru, ke tiu kriterio signifas gradon de internacieco de minimume 20%. Tiam aldone jenaj formoj de landonomoj estas allaseblaj laŭ la principo de el 1985: <em>Japanio</em>, <em>Anglio</em>, <em>Belgio, Belorusio</em>, <em>Moldavio</em>, <em>Norvegio</em> kaj <em>Svedio</em>.</p>
<p><a name="noto23">23</a> Estas 19 aliaj ne-internaciaj formoj. En Azio: <em>Afganio</em>, <em>Hindio</em>, <em>Kartvelio</em>, <em>Kazaĥio</em>, <em>Kirgizio</em>, <em>Taĝikio</em>, <em>Turkmenio</em> kaj <em>Uzbekio,</em> en Eŭropo: <em>Anglio</em>, <em>Belorusio</em>, <em>Bosnio</em>, <em>Britio</em>, <em>Danio</em>, <em>Hispanio</em>, <em>Litovio</em>, <em>Moldavio</em>, <em>Norvegio</em>, <em>Svedio</em> kaj <em>Turkio</em>. Se konsekvence apliki la 15an regulon, ili devus esti: <em>Afganistano</em>, <em>Indio</em>, <em>Georgio</em>, <em>Kazaĥstano</em>, <em>Kirgizistano</em>, <em>Taĝikistano</em>, <em>Turkmenistano</em>, <em>Uzbekistano</em>, <em>Ang</em>(<em>lo</em>)<em>lando</em>, <em>Belaruso</em>, <em>Britanio</em>, <em>Danmarko</em>, S<em>panjo</em> aŭ <em>Espanjo</em> aŭ <em>Ispanjo </em>(tri formoj kune havas gradon de internacieco de 46,9% kontraŭ 23,8% por (<em>Hi</em>)<em>spanio</em>) kaj <em>Lituanio</em>. Cetere <em>Moldovo </em>estas pli internacia ol<em> Moldavio</em>, <em>Norveo </em>estas pli internacia ol<em> Norvegio </em>kaj<em> Sved</em>(<em>e</em>)<em>no </em>estas pli internacia ol <em>Svedio</em>.<br />
Montrante tiujn seriojn, mi ne volas argumenti, ke ekzemple la formoj finiĝantaj je –<em>stano</em> devus esti normaj. La 15a regulo ne estas <strong>sufiĉa</strong> kondiĉo por ŝanĝi landonomon. Ĝi estas <strong>necesa</strong> kondiĉo por allasi la alternativon –io al la fundamenta –ujo.</p>
<p><a name="noto24">24</a> En 1988 la Akademio konstatis, ke <em>ekzistas monda internacieco por la landnomo Kore-</em> ……………. <em>La formo Koreujo estas kontraŭfundamenta. La sola formo, kiu obeas la Fundamenton estas Koreo kaj ties anoj estas Koreanoj</em>, sed en 2003:<em> En kazo de konflikto inter du aŭ pluraj formoj por unu sama landnomo aŭ ankaŭ inter la uzo de kategorio aŭ la alia por unu sama radiko, la Akademio rekomendas preferi la plej internacian landnomon kaj tiel obei al la 15-a Regulo de la Fundamento…………tiu regulo ne determinas, kiu ano de internacia vortofamilio fariĝu baza en Esperanto, kaj kiun el la internaciaj signifoj ĝi havu. Tial uzado de la vortoj KOREO kaj EGIPTO kun genta aŭ landana signifo ne malobeas la 15-an regulon …………Per tio la Akademio nuligas siajn antaŭajn decidojn el 1988 pri la vortoj KOREO kaj EGIPTO. </em></p>
<p><a name="noto25">25</a> Rimarku, ke la Akademio uzas la 15an regulon kiel sufiĉan kondiĉon por akcepti la internaciajn formojn <em>Kore&#8217;</em> kaj <em>Egipt&#8217;</em> (<em>Egipto</em>/<em>Igipto</em> havas kune gradon de internacieco de 48,5%), sed en 2009 por la samaj landonomoj rekomendas apud <em>Koreujo, Egiptujo </em>ankaŭ <em>Koreio</em> kaj <em>Egiptio</em>, ignorante la necesan kondiĉon de internacieco de <em>Koreio</em> kaj <em>Egiptio</em>. Iliaj gradoj de internacieco estas respektive 0% kaj 1,9%.</p>
<p><a name="noto26">26</a> Por <em>Ĉinujo</em> kaj <em>Japanujo</em> la asigno de la formoj <em>ĉino</em>, <em>japano</em> al la gento jam estas jarcentlonga tradicio, sed problemaj estas la formoj <em>Ukraino</em> kaj <em>Vjetnamo</em>, kiuj &#8211; pro etimologia kontinueco &#8211; miasente ne povas ŝanĝiĝi laŭ signifo, for de ĉiuj aliaj lingvoj kaj kontraŭ ajna lingva leĝo.</p>
<p><a name="noto27">27</a> Ekzemplo de tio estas unu el la metodoj aŭ kombinaĵo de ili el la programo &#8220;Kiom internacia estas mia vorto?&#8221; (www.esp-evoluo.org)</p>
<p><a name="noto28">28</a> 21 landonomoj: <em>Etiopio</em> kaj <em>Somalio</em> en Afriko; <em>Armenio</em>, <em>Mongolio</em> kaj <em>Saŭda Arabio</em> en Azio; <em>Albanio</em>, <em>Aŭstrio</em>, <em>Bosnio</em>, <em>Bulgario</em>, <em>Ĉeĥio,</em> <em>Estonio</em>, <em>Hungario</em>, <em>Italio</em>, <em>Jugoslavio</em>, <em>Kroatio</em>, <em>Makedonio</em>, <em>Rumanio</em>, <em>Rusio</em>, <em>Serbio, Slovakio</em> kaj <em>Slovenio</em> plus 4: <em>Belgio</em>, <em>German</em><em>i</em><em>o</em>, <em>Latvio</em> kaj <em>Turkio</em></p>
<p><a name="noto29">29</a> Kvar klasoj de nomoj por Svisujo konkurencas inter si kun elcentoj inter 5% kaj 30%: Sviso, Svicerlando, Ŝvajcar[i|sk]o kaj Ŝvajco.</p>
<p><a name="noto30">30</a> Por tio oni devus rigardi la oficialan gentonomon <em>Hispano</em> kiel enloĝanto de <em>Ispanjo</em>, kiu ne estas kataluno, galego aŭ valenciano kaj meti la formojn <em>Span</em>(<em>j</em>)<em>o kaj </em><em>EI</em><em>spanjo</em> en unu klason. Tiu klaso havas internaciecon de 46,9%.</p>
<p><a name="noto31">31</a> <em>fojo</em>, <em>ĝojo</em>, <em>rojo</em>, <em>vojo</em>, <em>fajo</em>, <em>frajo</em>, <em>gajo</em>, <em>kajo</em>, <em>majo</em>, <em>rajo</em>, <em>rajono</em></p>
<p><a name="noto32">32</a> Sen tiu fakto la elekto de –<em>ej</em> certe estus la plej natura. Tion ankaŭ montras la serio de landonomaj finaĵoj, similaj al ‑<em>io</em> en la kvin studitaj lingvoj: –<em>ia</em>, &#8211;<em>y</em>, &#8211;<em>ey</em>, &#8211;<em>ie</em>, –<em>ien</em>, &#8211;<em>ei</em>, &#8211;<em>ië</em>, &#8211;<em>ije</em>, &#8211;<em>ija</em>, ĉiuj fonemoj tre elparole proksimaj al –<em>ij</em>(<em>o</em>) kaj <em>ej</em>(o).</p>
<p><a name="noto33">33</a> Tro da radikoj finiĝas jam je –<em>io</em>. <em>Teologio</em> ne estas lando de teologoj, <em>Ĉilio</em> ne estas lando de ĉiloj, ktp.</p>
<p><a name="noto34">34</a> <em>Sed la « Fundamento de Esperanto » devas troviĝi en la manoj de ĉiu bona esperantisto …………….<br />
Sed, prezentante parton de la fundamento, tiuj ĉi arĥaismoj</em> (des pli la sufikso –ujo kaj vaste uzataj landonomoj je <em>-ujo</em>, JD) <em>neniam estos elĵetitaj, sed ĉiam estos presataj …………… en ĉiuj lernolibroj kaj vortaroj </em></p>
<p><a name="noto35">35</a> La praveco de tiu malrespekto de mal-vortoj estas dubinda. La Antaŭparolo al la Fundamento skribas: <em>Riĉigadi la lingvon per novaj vortoj oni povas jam nun, per konsiliĝado kun tiuj personoj, kiuj estas rigardataj kiel la plej aŭtoritataj en nia lingvo, kaj zorgante pri tio, ke ĉiuj uzu tiujn vortojn en la sama formo;</em> Mi opinias, ke la aŭtoritateco por ekuzi tiujn alternativojn de malvortoj mankas.</p>
<p><a name="noto36">36</a> La radikoj <em>angl&#8217;</em> kaj <em>franc&#8217;</em> estas fundamentaj, la kunmetitaj vortoj <em>Anglujo</em> kaj <em>Francujo</em> estas rekomendindaj surbaze de la fundamenteco de <em>angl&#8217;</em>, <em>franc&#8217; </em>kaj <em>uj&#8217;</em>. La landonomoj <em>Germanujo</em>, <em>Hispanujo</em>, <em>Rusujo</em> kaj <em>Turkujo</em> havas eksplicitan fundamentecon, ĉar Zamenhof uzis tiujn formojn en la Fundamento. Ekster la Fundamento Zamenhof ankaŭ uzis multajn aliajn landonomojn je <em>-ujo</em> (kaj neniun je <em>-io</em>); laŭ <a href="http://www.tekstaro.com">Tekstaro de Esperanto</a> ili estas <em>Anglujo</em> 15x, <em>Arabujo</em> 9x, Aŭs<em>t</em>rujo 2x, <em>Bavarujo</em> 1x, <em>Belgujo</em> 2x, B<em>r</em>itujo 4x, Da<em>n</em>ujo 27x, <em>Edomujo</em> 7x, <em>Francujo</em> 12x, <em>Germanujo</em> 11x, <em>Grekujo</em> 6x, <em>Hispanujo</em> 1x, <em>Italujo</em> 12x, <em>Litovujo</em> 1x, <em>Norvegujo</em> 10x, <em>Polujo</em> 2x, <em>Portugalujo</em> 1x, <em>Rusujo</em> 6x, <em>Saksujo</em> 1x, <em>Skotujo</em> 1x, <em>Svedujo</em> 2x, <em>Svisujo</em> 4x, <em>Egiptujo</em> 310x, <em>Filiŝtujo</em> 10x, <em>Ĥinujo</em> 4x, <em>Japanujo</em> 2x, <em>Judujo</em> 389x, <em>Medujo</em> 11x, <em>Midjanujo</em> 1x, <em>Turkujo</em> 1x.</p>
<p><a name="noto37">37</a> Miaopinie la Akademio ne povus deklari <em>troan ne-oportunecon </em>de individuaj vortoj en la Fundamento, tamen ĝi povus deklari <em>troan ne-oportunecon</em> de aspektoj de la landnoma sistemo, kio estus necesa por akceptigi la solvojn antaŭenigitajn en ĉi-tiu studo.</p>
<p><a name="noto38">38</a> aŭ pli bone: fanda (vidu J. Wells: Lingvistikaj aspektoj de Esperanto, UEA 1989)</p>
<p><a name="noto39">39</a> <em>The Status of Linguistics as a Science</em>. Poste la tezo aperis kiel &#8220;hipotezo de Sapir-Whorf&#8221;. Vidu ankaŭ <cite>eo.wikipedia.org/wiki/Hipotezo_de_Sapir-Whorf</cite></p>
<p><a name="noto40">40</a> Oni parolas en ĉi-tiu rilato ankaŭ pri la <em>signifato</em>, germanoj, kaj la <em>signifanto</em>, &#8220;germanoj&#8221;.</p>
<p><a name="noto41">41</a> 3,5%/0,3% por Egiptio kontraŭ 47,4%/27,4% por Egipto, 12,3%/9,8% por Igipto kaj 17,5%/20,9% por Mis(i)ro</p>
<p><a name="noto42">42</a> 0% por Afganio kontraŭ 93,0%/71,8% por Afganistano kaj 1,8%/27,7% por Afuhano</p>
<p><a name="noto43">43</a> 0% por Ĉinio kontraŭ 57,9%/58,1% por Ĉino kaj 17,5%/1,9% por Kino</p>
<p><a name="noto44">44</a> 54,4/48,3% por [G|Ch|J]j?e?or.+ kontraŭ 15,8%/4,3% por [GH]ru[sz].+ kaj 3,5%/30,7% por G[el|ur]ujiy?a</p>
<p><a name="noto45">45</a> 0% por Kazaĥio, 93,0%/67,6% por [CGHK](h)a[jsz]a[j|kh|q]([ai])stan</p>
<p><a name="noto46">46</a> 0% por Koreio kontraŭ 84,2%/63,7% por Koreo (tri silaboj laŭ [KC]or[ei]([jy])([ae]))</p>
<p><a name="noto47">47</a> 94,7%/98,1% por T(h)a[c|d[j|sch|sj|z|zh|zs]|g|j|tz|x|xh|y|ž][iy][k|q|qu](i)sta[no], 0% por Taĝikio</p>
<p><a name="noto48">48</a> 87,7%/67,1% por T[ei|i|u]r[co|k|ka|ke|q|que]meni?[s|sz]th?a[no].*, 0% por Turkmenio</p>
<p><a name="noto49">49</a> 86,0%/64,0% por [Oe|Ou|Ö|U][j|ja|jha|s|z][bp]e[g|k|qu]i?[s|sz]ta[no].*, 0% por Uzbekio</p>
<p><a name="noto50">50</a> 0% por Vjetnamio kontraŭ 84,2%/59,1% por Vjetnamo</p>
<p><a name="noto51">51</a> 0% por Polio, 49,1%/70% por [BP][aou][l|ll|r]y?[a|ai|e]n[ |d|t].* (Balan, Polen, Poland kaj variantoj) kontraŭ 17,5%/16,4% por Polog?n[^d].* kaj 15,8%/6,0% por Poli?[jsŝ].+</p>
<p><a name="noto52">52</a> 0% por Litovio kontraŭ 54,4%/55,4% por Lituanio kaj 22,8%/12,2% por Litvo</p>
<p><a name="noto53">53</a> 7,0%/11,2% por Hindio kontraŭ 59,6%/35,3% por Indio kaj 12,3%/16,5% por Barato</p>
<p><a name="noto54">54</a> 10,5%/4,6% por Kirgizio kontraŭ 54,4%/34,7% por Kirgizistano kaj 24,6%/26,8% por Kirgistano</p>
<p><a name="noto55">55</a> 15,8%/5,8% por Danio kontraŭ 73,7%/65,8% por Danmarko</p>
<p><a name="noto56">56</a> 22,8%/18,9% por Grekio kaj 17,5%/21,5% por Gr[ei]so kontraŭ 14,0%/14,9% por Hunastano</p>
<p><a name="noto57">57</a> 3,5%/8,6% por Ukrainio kontraŭ 84,2%/61,2% por Ukraino. Ukraino devas esti traktata kiel radiko, ĉar ĝi estas multe pli internacia kiel landonomo ol Ukrainio.</p>
<p><a name="noto58">58</a> 21,1%/20,7% por Sviso kontraŭ 21,1%/17,9% por Svicerlando, 19,3%/5,8% por Ŝvajcar[i|sk]o kaj 15,8%/6,5% por Ŝvajco</p>
<p><a name="noto59">59</a> 26,3%/14,3% por Japanio kontraŭ 47,4%/39,5% por Japano</p>
<p><a name="noto60">60</a> 43,9%/36,2% por Germanio kontraŭ 17,5%/23,3% por Aleman([ij])o</p>
<p><a name="noto61">61</a> 28,1%/11,9% por Anglio kontraŭ 31,6%/25,5% por Ang(lo)lando kaj 15,8%/22,8% por Anglotero</p>
<p><a name="noto62">62</a> 47,4%/20,2% por Britanio kontraŭ 24,6%/27,7% por Briteno kaj 12,3%/15,9% por Bretanjo</p>
<p><a name="noto63">63</a> 19,3%/12,1% por Hispanio kaj 12,3%/3,8% por Spanio kontraŭ 28,1%/32,8% por Span(j)o kaj 15,8%/17,1% por [EI]spanjo</p>
<p><a name="noto64">64</a> 47,4%/39,4% por Latvio kontraŭ 22,8%/15,2% por Letonio</p>
<p><a name="noto65">65</a> 33,3%/12,8% por Norvegio kontraŭ 17,5%/47,7% por Norveo (47,7% dankiĝas al ĉina nomo Nuówēi &#8211; 挪威)</p>
<p><a name="noto66">66</a> 29,8%/8,6% por Portugalio kontraŭ 56,1%/59,0% por Portugalo</p>
<p><a name="noto67">67</a> 26,3%/20,3% por Belorusio kontraŭ 47,4%/39,2% por Belaruso</p>
<p><a name="noto68">68</a> 47,4%/25,2% por Belgij[aoe] kontraŭ 21,1%/22,6% por Belgi(s)[k|qu].+</p>
<p><a name="noto69">69</a> 24,6%/49,5% por Francio (49,5% dankiĝas al ĉina nomo Fǎlánxī &#8211; 法蘭西) kontraŭ 31,6%/36,1% por Franco</p>
<p><a name="noto70">70</a> 42,1%/37,6% por Moldavio kontraŭ 40,4%/25,0% por Moldovo</p>
<p><a name="noto71">71</a> 28,1%/20,7% por [Svedio|Ŝvecio] kontraŭ 31,6%/36,3% por Sved(e)no</p>
<p><a name="noto72">72</a> 52,6%/42,9% por Turkio kontraŭ 10,5%/32,4% por Turĉio</p>
<p><a name="noto73">73</a> 84,2%/91,2% por Bosnio kontraŭ 12,3%/2,7% por Bosno. Bosnio devas esti traktata kiel radiko, ĉar Bosno estas la rivero kaj Bosnio estas multe pli internacia kiel landonomo ol Bosno.</p>
]]></content:encoded>
					
					<wfw:commentRss>https://lingvakritiko.com/2014/08/30/kvar-ideoj-por-akordigi-io-al-ujo/feed/</wfw:commentRss>
			<slash:comments>1</slash:comments>
		
		
			</item>
		<item>
		<title>Kelkaj pensoj pri la Esperanta verbosistemo (la ĉiama -ata/-ita)</title>
		<link>https://lingvakritiko.com/2014/01/03/kelkaj-pensoj-pri-la-esperanta-verbosistemo-la-chiama-ata-ita/</link>
					<comments>https://lingvakritiko.com/2014/01/03/kelkaj-pensoj-pri-la-esperanta-verbosistemo-la-chiama-ata-ita/#comments</comments>
		
		<dc:creator><![CDATA[Cyril Brosch]]></dc:creator>
		<pubDate>Fri, 03 Jan 2014 19:12:59 +0000</pubDate>
				<category><![CDATA[Fundamento]]></category>
		<category><![CDATA[Gramatiko]]></category>
		<category><![CDATA[aspektismo]]></category>
		<category><![CDATA[aspekto]]></category>
		<category><![CDATA[atismo]]></category>
		<category><![CDATA[itismo]]></category>
		<category><![CDATA[tempismo]]></category>
		<guid isPermaLink="false">http://lingvakritiko.com/?p=304</guid>

					<description><![CDATA[Rim.: Ĉi tiu kontribuo baziĝas sur tri nepublicitaj eseoj miaj el la jaroj 2004 – 2007, kiujn mi parte verkis por la Interlingvistikaj Studoj ĉe la Adam-Mieckiewicz-Universitato en Poznań. Instigis min elverki ĝin prelego de Rudolf-Josef Fischer pri la temo dum la 22-a jarĉefkunveno de GIL la 30-an de novembro 2013. Mi dankas al Fischer [&#8230;]]]></description>
										<content:encoded><![CDATA[<p>Rim.: Ĉi tiu kontribuo baziĝas sur tri nepublicitaj eseoj miaj el la jaroj 2004 – 2007, kiujn mi parte verkis por la Interlingvistikaj Studoj ĉe la Adam-Mieckiewicz-Universitato en Poznań. Instigis min elverki ĝin prelego de Rudolf-Josef Fischer pri la temo dum la <a href="http://www.interlinguistik-gil.de/wb/pages/tagungen.php?wb_1380_session_id=62aekevbpv7m4erph8m4fn48k7#2013">22-a jarĉefkunveno de GIL</a> la 30-an de novembro 2013. Mi dankas al Fischer kaj al Bertil Wennergren, kun kiuj jam antaŭ multaj jaroj mi fruktodone diskutis pri ĉi tiu temo.<br />
La artikolo estas krome havebla en la formato <a href="http://cyrilbrosch.net/pasivo-lk-2014.pdf">pdf</a>.</p>
<p><span id="more-304"></span></p>
<h3>1. Enkonduke</h3>
<p>Esperanto ekzistis jam 70 jarojn, kiam oni rimarkis<a href="#1"><sup>1</sup></a>, ke la esperantistoj jam delonge uzis du sistemojn por esprimi procezon<a href="#2"><sup>2</sup></a> en la pasivo. Ekde ĉi tiu eltrovo esperantologoj kaj esperantistoj malkonsentas pri la uzado de la pasivaj verbformoj precipe en la pasinteco, la t.n. „atistoj“ interpretas la pasivajn participojn tempece, la „itistoj“ vidas aspektecan diferencon inter la formoj en <em>-ata</em> kaj tiuj en <em>-ita</em> (parte ankaŭ en aliaj formoj), kion oni povas klarigi per simpla ekzemplo el la debato (Aktoj I: 27): La frazon <em>Ĉar mia aŭto estis riparata ĉi-matene, …</em> atisto povus fini <em>mi povis veturi al nia bankedo</em>, dum itisto povus nur konkludi <em>mi ne povis veturi al nia bankedo</em>. Koncizan superrigardon pri la esenco de tiu disputo, ĉu komplete plenumita ago esprimiĝu pasive per <em>-ata</em> aŭ <em>-ita</em>, donas la Esperanta resumo de la artikolo ĉi-rilate grava de Lötzsch (1991: 402‒403), mi ne ĉion reskizos ĉi tie.<br />
Malgraŭ la unusencaj eldiroj de la PAG, PMEG kaj multaj aliaj gramatikoj kaj malgraŭ decido de la Akademio de Esperanto (Aktoj I: 52), ĉiuj favore al itismo, la du grupoj ĝis hodiaŭ uzas siajn sistemojn, sed, kiel atentigis R. Fischer en sia prelego (kp. la komencan rimarkigon), videblas ĝenerala necerteco pri la ĝusta formo uzenda, tiel ke oni aŭ evitas la pasivon aŭ ĉiam uzas <em>-ita</em>, eĉ en okazoj, kie klare kaj laŭ ĉiuj gramatikoj aperu <em>-ata</em>.<br />
Kuriozaĵo de la disputo estas, ke ja multa inko fluis por polemikoj, sed ne por difino de la lingvaj kategorioj, pri kiuj oni skribas. Fakte regas plena ĥaoso kaj malkonsento en la kompreno de gravaj nocioj kiel ekz. aspekto<a href="#3"><sup>3</sup></a>. Mi do en la dua apendico donas kelkajn bazajn difinojn rilate akcionalecon, aspektecon, tensecon kaj verbvoĉon, por ke klaru almenaŭ mia kompreno de la koncernaj fenomenoj.</p>
<h3>2. Pri la tensa sistemo de Esperanto ĝenerale</h3>
<p>Esperanto havas tri tensajn formojn, markitajn per -as, -is, -os, kiuj en si mem (sen kunteksto) esprimas tensecon (en indikativo; la aliaj modoj estas tempe nedifinitaj kaj ne interesas nin ĉi-rilate), sed ne aliajn eblajn verbajn kategoriojn, precipe aspekton, kiel montras komparo inter la pola, Esperanta kaj germana tradukoj de simpla teksto:<a href="#4"><sup>4</sup></a></p>
<p><img fetchpriority="high" decoding="async" class="aligncenter" title="lingvokomparo" src="http://cyrilbrosch.net/bildo2.png" alt="lingvokomparo ilustranta la diferencon inter aspektaj kaj tensaj lingvoj" width="622" height="230" /></p>
<p>Kiel la germana, tensa lingvo, ankaŭ Esperanto per la verbformo ne distingas inter koincido kaj sinsekvo, male al la aspekta lingvo pola. Alternative en c) eblas aspekteca precizigo per la kompleksa formo <em>estis enirantaj</em>.<br />
Uzante la tempo-skemon de Reichenbach (ĉe Helbig/Buscha 1984: 144), kiu distingas inter paroltempo (kiam oni parolas, do kutime nun), referenctempo (tempo, pri kiu oni parolas) kaj okazotempo (tempo de ago, kiu havas iun rilaton al la referenctempo)<a href="#5"><sup>5</sup></a>, oni povas diri, ke la simplaj tensofinaĵoj de la Esperanta verbo montras antaŭ-, sam- resp. posttempecon de la okazotempo al la paroltempo, dum la referenctempo impliciĝas nur el la kunteksto, ekz. de el la okazotempo de ado priskribita pli frue.<a href="#6"><sup>6</sup></a> Specialan kazon starigas la prezenco <em>-as</em>, kiu esprimas – tipologia banalaĵo – ankaŭ ĉiamveraĵojn sen strikta tempa rilato al la nuntempo (ekz. <em>ĉiutage la suno leviĝas</em>); ĉi tie oni devas paroli pri koncepta etendo de la okazotempo, ekstremokaze <em>ad infinitum</em>, kiu ja tamen ankaŭ samtempas kun la paroltempo.</p>
<h3>3. Uzado de la tensoj en suborditaj propozicioj</h3>
<p>Dum en simplaj frazoj do la uzado de la tensoj estas apenaŭ problema (ne ekzistas diferenco inter absoluta kaj relativa tensoj), en suborditaj frazoj penseblas almenaŭ tri sistemoj, laŭ kiuj referenco al la tempo povus funkcii:</p>
<ol> 1. absoluta: Oni uzas la tensojn kiel en nesuborditaj frazoj (do en rilato al la paroltempo).<br />
2. relativa: Oni uzas la tensojn en rilato al la tempo de la ĉefpropozicio.<a href="#7"><sup>7</sup></a><br />
3. miksa: Oni uzas ilin jen relative, jen absolute, depende de la fraztipo.</ol>
<p>La sistemon 3 uzas i.a. PAG (§§ 269-271), kiu donas regulojn por subpropozcioj kun relativa (§ 270) kaj absoluta (§ 271) tenso-uzoj. Willkommen (2007) en amplekseta ĉapitro (p. 51-59) instruas sistemon iom similan al la sistemo 2, tamen ne en ekstrema formo.<a href="#8"><sup>8</sup></a> La – pravan – sistemon 1 kun unu aldona regulo instruas PMEG (§ 33), por kio mi volas mallonge argumenti.<br />
Rilate la sistemon laŭ PAG oni miras unue, pro kio servu relative komplika diferencigo en planlingvo, kaj due, kial krome ekzistas eĉ esceptoj al la ĝeneralaj reguloj. Dum PAG ĉion nur priskribas, sed ne klarigas, Willkommen (2007) ja donas principe simplan kialon por la tenso-uzo laŭ lia sistemo, tamen restas iom neklare, kio konkrete estas la „realtempo“ (<em>Echtzeit</em>, p. 51); krome laŭ lia gvidlinio (vd. pn. <a href="#8">8</a>) formo kiel <em>Kiam mi venis en la ĉambron, mi vidis, ke li skribas</em> devus esti malĝusta, ĉar la unua propozicio ja jam formas situacion, el kies vidpunkto oni devus uzi la as-formon por esprimi samtempecon. Ekzemploj nekongruaj al la priparolata sistemo abundas.<br />
La solvo estas relative facila: PAG sur neplenaj du paĝoj (§ 234) donas la regulojn de la nerekta parolo, laŭ kio tenso kaj modo ne ŝanĝiĝas per la transformo de rekta al nerekta parolo. En la ekzemploj oni trovas frazojn montrantajn, ke la nerekta „parolo“ entute ne estas limigita al la esprimo de io efektive eldirita,<a href="#9"><sup>9</sup></a> sed aperas ankaŭ post verboj de pensado, sciado, scivolo kaj percepto.<a href="#10"><sup>10</sup></a> Akceptante tion, oni povas forlasi dividon en relativ- kaj absoluttensajn subpropozciojn, kaj anstataŭe havas sistemon, en kiu oni principe uzas la tensojn en rilato al la paroltempo, kiel en simplaj frazoj, kio tamen pro la regulo de la nerekta parolo ne ĉiam estas videbla. Tio klarigas ne nur la ekzemplajn frazojn aperantajn en la reguloj de PAG kaj Willkommen pri la tenso-uzo, sed precipe ankaŭ la t.n. esceptojn.<a href="#11"><sup>11</sup></a><br />
Per tio, ke frazoj kun nerekta parolo enkondukas virtualon punkton de parolo (de kiu dependas la tenso-elekto en la subpropozcio), oni efektive ricevas informon pri la rilato inter agotempo (de la subpropozcio) kaj referenctempo (de la ĉefpropozicio), dum en subpropozicioj kun efektive absoluta tenso-uzo oni aŭ ne povas tion vidi laŭforme, aŭ devas uzi kompleksajn tensojn, kp. la preskaŭ samsignifajn frazojn <em>Estis bona ŝanco, ke estis pluvinte – Ke pluvis, mi opiniis bona ŝanco</em>: en ambaŭ frazoj la referenctempo estas antaŭ la nuntempo, kaj la agotempo (de pluvi) estas antaŭ la referenctempo, aŭ <em>Estis domaĝe, ke estis pluvonte – Mi lamentis, ke pluvos</em>: en ambaŭ frazoj la referenctempo estas antaŭ la nuntempo, kaj la agotempo (de <em>pluvi</em>) troviĝas post la referenctempo.</p>
<h3>4. La kunmetitaj tensoj</h3>
<h4>4.1 Ĝeneralaĵoj</h4>
<p>Klaras nun sendube, ke la simplaj, nur aktivaj tensofinaĵoj<em> -is, -as, -os</em> esprimas esence antaŭ-, sam- kaj posttempecon de ago rilate al la paroltempo, do estas interese, kiel kondutas tiurilate la kunmetitaj tensoj.<br />
Kiel estas konate, Esperanto havas naŭ tensojn en aktivo kaj pasivo konsistantajn el la simplaj tensaj formoj de la kopulo <em>esti</em> kaj la ses participoj. Tiuj tensoj estas ne nur hazardaj kombinoj de la verbo esti kaj la participoj, similaj al <em>esti</em> + ajna adjektivo, sed vere gramatikeriĝintaj esprimiloj. Tion montras la fakto, ke kutime ne estas eble kombini la participojn kun la fientiva verbo/sufiksoido <em>(-)iĝi</em>, kio eblas ĉe ĉiuj adjektivoj (ekz. <em>iĝas ruĝa</em>, sed ne <em>*iĝas farbita</em>).<a href="#12"><sup>12</sup></a><br />
La plej akraj disputoj, precipe en la 1960-aj jaroj, sed intertempe plejparte finitaj pro dominanta uzado de la itismo, estiĝis semaziologie pri la interpreto de la kombinoj el <em>estis + X-ita/-ata</em> – ĉu opozicio de tenso aŭ de aspekto? – resp. onomaziologie pri la ĝusta pasiva esprimo de ago, kies referenc- kaj okazotempoj koincidas, do pri la pasiva ekvivalento de frazo <em>Mi sendis la leteron hieraŭ</em> – ĉu <em>La letero estis sendita hieraŭ</em> aŭ <em>La letero estis sendata hieraŭ</em>? Praktike la opozicio gravas antaŭ ĉio ĉe telikaj verboj, do la PAG-aj „verboj de rezulto“.<br />
La atistoj<a href="#13"><sup>13</sup></a> interpretas la formojn kiel <em>estis X-ita</em> pure tensece, nome pluskvamperfektaj, do paralelaj al aktiva <em>estis X-inta</em>; formoj kiel <em>estis X-ata</em> esprimu ĉiujn aliajn preteritaĵojn kaj estu telikaj, do la ekvivalento al aktiva <em>X-is</em>.<br />
La itistoj interpretas ĉi-lastajn formojn nur kiel esprimilon netelikigitan de samtempeco preterita, do paralelaj al aktiva <em>estis X-anta</em>, dum <em>estis X-ita</em> laŭ ili esprimas kaj pluskvamperfekton (eble kun klariga adverbo tempa) kaj simplan preteriton. Krome „la sufikso <em>-at-</em> enhavas nepre en si ian ideon pri daŭro, kaj <em>-it-</em> ideon pri rezulto“ (Waringhien 1989: 201); ĉi tio klarigu la fakton, ke verboj kun durativa akcionaleco kutime ne kombiniĝas kun <em>-ita</em> kaj tiuj kun momenta ne kun <em>-ata</em>.<br />
Kiel Lötzsch (1991: 411‒413) kaj, iom malpli apodikte, Velger (1994: 22) konfirmas, la Zamenhofa lingvouzo, imitinda laŭ la Bulonja Deklaracio (§ 4.6), plejparte kongruas kun la itista sistemo. Tamen en la korpuso de la Zamenhofaj verkoj troveblas kelkaj ekzemploj de ne-itismaj formoj, kp. la ekzemplojn (el la <a href="http://tekstaro.com/serchi/?&amp;dosiero=tekstaro/index.html">Tekstaro</a>, pro tio sen paĝindiko; Fundamentaj atestoj grasigitaj):</p>
<ol> 1. Mono havata estas pli grava ol havita (<strong>Ekzercaro § 22</strong>)<br />
2. Kiam Nikodemo batas Jozefon, tiam Nikodemo estas la batanto kaj Jozefo estas la batato (<strong>Ekzercaro § 22</strong>)<br />
3. viaj leteroj estas ĉiam skribitaj tute nelegeble (<strong>Ekzercaro § 41</strong>)<br />
4. multe da havitaj zorgoj (Marta)<br />
5. faktoj tute ne konataj, aŭ eble iam konitaj, sed jam de longe forgesitaj (Marta)<br />
6. la sono de la nomo de la homo amita kaj perdita (Marta)<a href="#14"><sup>14</sup></a><br />
7. Nun ĝi finis sian servadon kaj estis amita. (Fabeloj IV)<br />
8. apenaŭ kelke da fojoj vidita de ŝi (Marta)<br />
9. kiu en la daŭro de multaj jaroj estas jam elprovita en ĉiuj rilatoj (Esenco kaj Estonteco de la Ideo de Lingvo Internacia)<br />
10. tiuj objektoj, kiuj videble estis forprenataj de ŝi (Marta)<br />
11. pecon da pano sekan kaj malmolan, malsekigatan eble nur per larmoj (Marta)<br />
12. por ke en okazo de rifuzo de ŝia flanko vi ne estu elmetata al vana malagrablaĵo (Marta)<br />
13. Tiu ĉi strangeco tamen povas esti klarigata. (Nefermita letero al s-ro de Beaufront)</ol>
<p>Do ŝajnas, ke la afero ne estas tiel facila, kiel sugestas Lötzsch (1991: 411). Kvankam la verbo en multaj lingvoj (tiel ankaŭ en Esperanto) estas la plej komplika gramatikero kaj ampleksas plej multe da formoj, en planlingvo kun raciigita gramatiko oni ja povas atendi relative simplan sistemon, kio kontrastas al la komplikaj reguloj donataj ekz. en PAG (semantika distingo laŭ akcionaleco, distino inter atributiva kaj predikativa uzoj ktp.). Pro tio almenaŭ kiel laborhipotezon oni serioze konsideru la bazan aserton de la atistoj, ke la perfekta forma simetrio de la participoj kaj analogio al la simplaj, pure tensecaj verbformoj (la vokaloj <em>-a-, -i-, -o-</em>!) sugestas ankaŭ enhavan sistemecon, kian oni tamen en la praktiko ne povas trovi ankaŭ ĉe Zamenhof.<br />
Bazan malsimetrion, tamen, la sistemo havas jam en sia morfologio: La kunmetitaj tensoj komplementas la simplajn tensojn nur en la aktivo, dum en la pasivo ili tiujn suplementas pro manko de sinteza pasivo. Apriore do entute ne certas, ĉu la aktivaj kaj la pasivaj participoj kondutu simetrie, kaj la konkurenco inter simplaj kaj kunmetitaj tensoj en la aktivo eĉ supozigas, ke funkcia disdiferenciĝo estas ebla. Oni devas do ekzameni la uzadon de ĉiuj participoj, kaj precipe gravas ĉi-rilate la paragrafoj 22, 24 kaj 25 de la Ekzercaro, kiuj modele montras ties uzadon kaj pro la netuŝebla norma valido de la Fundamento nepre estu kontentige klarigitaj per teorio pri la Esperanta verbosistemo.<br />
Kiel ni vidis en ĉapitro 2, la simplaj tensoj en<em> -is, -as</em> resp. <em>-os</em> en la tempo-skemo de Reichenbach indikas antaŭ-, sam- resp. posttempecon de la okazotempo al la paroltempo, dum la referenctempo impliciĝas nur el la kunteksto.<a href="#15"><sup>15</sup></a> Komparante la ekzemplojn de kunmetitaj tensoj, provizore nur en la aktivo, klariĝas, ke en ili la formo de esti (resp., en sintezaj formoj, la finaĵo) esprimas la rilaton de la referenc- al la paroltempo, dum la participa formo esprimas la rilaton de la okazo- al la referenctempo, kion oni povas skemigi per la ekzempla verbo <em>pluvi</em><a href="#16"><sup>16</sup></a> (punkto • indikas la paroltempon, ikso x la referenctempon kaj streko — la okazotempon):</p>
<p><img decoding="async" class="aligncenter" title="pragmatikaj tempoj" src="http://cyrilbrosch.net/bildo3.png" alt="okazo-, referenc- kaj paroltempoj en Esperanto" width="612" height="340" /></p>
<p>Tia sistemo estas samtempe simpla, ĉar ĝi estas morfologie travidebla (<em>-i/a/os → -i/a/o(n)t-</em>) kaj uzas nur unu helpverbon (esti, dum ekz. la germana uzas tri), kaj esprimriĉa, ĉar ĝi ankaŭ sen kunteksto indikas ago-, referenc- kaj paroltempon. Ke la participoj esprimas la  rilaton de la okazo- al la referenctempo, verŝajnas ne nur el la ekzemploj de la Ekzercaro, sed jam el iliaj nomoj en la Fundamenta Gramatiko, kiu uzas la etnolingvajn terminojn por resp. participoj de estinteco/perfekto, estanteco/prezenco kaj estonteco/futuro. Rezultus do teorie certa simpla sistemo, surbaze de kiu oni nun devas esplori, kio sekvigas la malsimetriojn/variadon de la fakta uzado. Sed la variado koncernas nur parton de la verboj. Ĉe netelika verbo kiel <em>pluvi</em>, kies signifo post ajna tempo veras, ŝajne ne aperas ia problemo, alie aspektas la afero ĉe telikaj verboj, kiujn oni ja nur post atingo de certa punkto (ĉe transformaj verboj: la rezulto) opinias plenumitaj.<a href="#17"><sup>17</sup></a></p>
<h4>4.2 Konsekvencoj</h4>
<p>Konsiderante la diversajn akcionalecojn de verboj, antaŭ ĉio la telikecon, oni tuj komprenas la unua gravan konsekvencon: Se prezenca participo esprimas samtempecon, ĝi nepre devas netelikigi tian verbon kaj esprimi la adon ankoraŭ daŭrantan, kiu aktuale estas kondukonta al sia natura rezulto. Ĉar, se ĝi esprimus tiun rezulton, la propra ago samtempe kun ties atingo ja jam estus finiĝinta en la momento de la referenco, do ili ne plu povus esti samtempaj. Se la ĵusa konkludo ĝustas – kaj por tio pledas ne nur la logiko, sed ankaŭ la lingva tipologio – , la ĉefa uzad-maniero (kaj -postulo) de la atistoj estas malĝusta, ĉar simple neebla.<br />
Kompletan agon kune kun ĝia rezulto<a href="#18"><sup>18</sup></a> oni do povas prezenti nur per preteritaj participoj, ĉar ilia okazotempo plene troviĝas antaŭ la referenctempo,<a href="#19"><sup>19</sup></a> kio estas antaŭkondiĉo por tio, ke rezulto povu esti samtempa al la referenctempo – ĉu ĝi estas efektive tia, aŭ ĉu ankaŭ ĝi jam antaŭe finiĝis,<a href="#20"><sup>20</sup></a> dependas de la kunteksto kaj ne estas markita forme. Neniel ja estas fiksite, kiom granda estas la diferenco inter la tempo de esti kaj tiu de la participo, ĝi povas esti apenaŭ perceptebla momento, sed ankaŭ milionoj da jaroj. Tio estigas ioman necertecon rilate referenc- kaj okazotempon, kp. la frazon <em>Kaj Phantasus venis, plumo estis elŝirita al li<sup>Z</sup></em>, kie sen kunteksto ne klaras, kiam la elŝiro okazis (fakte post la alveno). En la aktivo la dilemo estis solvebla per la ekzisto de du formoj: La simpla formo esprimas principe samtempecon aŭ sinsekvon de agoj, la kunmetita formo specialiĝis al esprimo de antaŭtempeco (kp. <em>Kaj Phantasus venis; oni elŝiris plumon al li</em> resp. <em>*Kaj Phantasus venis; oni estis elŝirinta plumon al li</em>). Tio ne eblas en la pasivo; oni devus diri <em>*estis estanta elŝirita</em> resp. <em>*estis estinta elŝirita</em>, sed ĉi tiajn pezegajn formojn neniu iam uzis.<br />
Ni do konfrontas la sekvan paradokson: En Esperanto per la pasivo en la preterito (kaj futuro) oni povas esprimi aŭ koincidon de okazo- kaj referenctempo kaj nekompleton de la ago, aŭ antaŭtempecon de la okazotempo rilate al la referenctempo kaj kompletan agon. Sed oni ne povas esprimi kompletan agon, kiu samtempas je referenca tempo, kiel ekz. en simpla frazo <em>Mi forsendis la leteron je la dua</em> – La atistoj substrekante la tempan rilaton diras <em>La letero estis forsendata je la dua</em>, senprave telikigante la participon en <em>-ata</em>, la itistoj, por kiuj informo pri plenumo aŭ provo de plenumo pli gravas, diras <em>La letero estis forsendita je la dua</em>, preteratentante la pritempan informon de <em>-ita</em>. Kaŭzo de la problemo verŝajne estas, ke Esperanto havas nur unu helpverbon, <em>esti</em>, dum ekz. la pola aŭ la germana uzas ĉe la pasivo ankaŭ <em>iĝi</em> (<em>zostać, werden</em>) por esprimi ĝuste la plenmuiĝon de la telika ago.<br />
Zamenhof preferis plejparte la duan el ambaŭ ne tute ĝustaj uzad-manieroj. Gravan influon sur ĉi tiun (certe nekonscian<a href="#21"><sup>21</sup></a>) decidon, supozeble havis lia gepatra lingvo slava. En ĉiuj slavaj lingvoj la distingo telika-netelika estas esprimebla (kaj esprimenda!) per gramatikeriĝintaj morfologiaj rimedoj, ne per kunteksto kiel plej ofte en la latinidaj lingvoj. En ili telika verbo (kutime prefikshava) ne povas esti kuntekste netelika, tiuokaze oni devas anstataŭigi ĝin per netelika verbo. Ĉi tiu telikeca sistemo en la nordslavaj lingvoj transprenis aldone la funkcion esprimi la aspekton, dum ekz. en la bulgara tiuj du kategorioj estas ankoraŭ apartaj (kp. Bertinetto/Delfitto 2000: 214‒217). Klara indiko por tio estas ankaŭ la ofta uzado de <em>-ata</em> por ripetataj faroj, kiuj unuope ja estas telikaj kaj do inklinu al -ita, sed kune formas unu, interne kompleksan, netelikan okazaĵon (<em>Tiu ĉi komercaĵo estas ĉiam volonte aĉetata de mi</em> resp. <em>La surtuto estas aĉetita de mi, sekve ĝi apartenas al mi</em>, Ekzercaro, § 25, kp. ankaŭ Bertinetto/Delfitto 2000: 215).<br />
Oni aldone konsideru, ke en la plimulto de la okazoj tiel detala distingado de tempaj procezoj, kian permesas esprimi la kunmetitaj tensoj, ne estas necesa: La kunteksto ĉion klarigas aŭ la parolanto entute ne volas sian eldiron precizigi, ĉar aliaj informaj eroj pli gravas. Kiel ĉiu parolanto de Esperanto scias, preskaŭ ĉiam sufiĉas la simplaj verbformoj, kaj trouzado de la kunmetitaj estas stilo ne nur peza, sed ankaŭ nenatura rigarde al la principo de lingva ekonomio. Sed la pasivo ne havas simplajn formojn, oni ĉiam devas decidi, kiun nuancon pligravigi per la elekto de -ata aŭ -ita, eĉ se oni ne volas aŭ entute scias. Tio verŝajne ege kontribuas al la necerteco rilate la uzadon de pasivaj verbformoj.<br />
Resumante la ĉi-antaŭajn pripensojn, oni ne povas ne pensi, ke la ĉefa distingo inter <em>-ata</em> kaj <em>-ita</em> estas la esprimo de procezo kontraŭ rezulto. Tia opozicio kvazaŭ nature estiĝas el la tempa interpreta de la verbosistemo skizita supre kaj samtempe povas kontentige klarigi la Zamenhofan lingvouzon, kiu plejparte kongruas kun la itismo, sed devias de ĝi ĝuste en frazoj, kie kontraŭkutime la plenumiĝanta ago pli gravas ol ĝia rezulto (ekz. 2, 10‒13 kun <em>-ata</em>, laŭ aspektismo: <em>-ita</em>), aŭ netelika, durativa ado estas emfaze ĉesinta (ekz. 1, 4‒7 kun <em>-ita</em>, laŭ aspektismo: <em>-ata</em> ), aŭ la rezulto de telika, sed ripetata ago estas emfazata (ekz. 3, 8, 9 kun <em>-ita</em>, laŭ aspektismo: <em>-ata</em>).</p>
<h3>5. Aspekto?</h3>
<p>El la fakto, ke la rusa kaj pola versioj de la Fundamenta Gramatiko tradukas la ekzemplajn participojn farata kaj farita per respektive imperfektiva kaj perfektiva etnolingvaj formoj (<em>делаемый/сделанный</em> resp. <em>czyniony/uczyniony</em>), Lötzsch (1991: 411) konkludas, ke „sen la plej minimuma dubo“ la Esperantaj participoj diferenciĝas ne nur tempe, sed ankaŭ aspekte. Tamen la tradukoj ne devigas al tia konkludo, fakte, ĉu Zamenhof havis entute alian eblecon taŭge traduki la distingon de <em>-ata</em> kaj <em>-ita</em> ol per la najbara, sed miaopinie ne identa distingo imperfektiva – perfektiva? Se <em>-ata/-ita</em> esprimas, kiel la supra rezonado supozigas, opozicion procezo – rezulto, en la plej oftaj okazoj oni ja devas ilin rusigi aŭ poligi per aspekta opozicio.<br />
Bedaŭrinde, ne multe helpas la esploro de Bertinetto/Delfitto (2000) pri la kombinado de telikeco kaj aspekteco en la latinidaj kaj angla lingvoj. Iliaj observoj, ke certaj subjunkcioj kaj adverboj regule havas la sekvajn kombinojn (Bertinetto/Delfitto 2000: 206),<br />
<img decoding="async" class="aligncenter" title="tempaj partikloj" src="http://cyrilbrosch.net/bildo4.png" alt="aspekta resp. akcionala valoro de tempaj partikloj" width="435" height="130" /><br />
jam en la rusa (kaj la pola) ne plu validas, pro la speciala kombino de aspekto kaj telikeco en ĉi tiuj lingvoj.<br />
Esploro pri tiaj kombinaĵoj en la Zamenhofa korpuso donis nur malmultajn rezultojn, parte kontraŭdirajn. La sekvaj frazoj por tiu demando estas interesaj (eltiro):</p>
<ol> • Kiam via domo estis konstruata, mia domo estis jam longe konstruita (<strong>Ekzercaro §25</strong>)<br />
• ŝia homa fiereco ne estis ankoraŭ rompita, ŝiaj fortoj ne estis ankoraŭ ruinigitaj (Marta)<br />
• Sed ne ĉio ankoraŭ estis finita. (Fabeloj de Andersen)<br />
• sed devus ankoraŭ esti kreita (Esenco kaj Estonteco de la Ideo de Lingvo Internacia)<br />
• nia afero estis ankoraŭ tre malmulte konata en via lando (Kongresaj paroladoj)<br />
• ĝis ĝi estos portita sur la tombejon (Fabeloj de Andersen)<br />
• ĝis la demando estos solvita (Esenco kaj Estonteco de la Ideo de Lingvo Internacia)<br />
• ĝis ĝi pli aŭ malpli frue estos plene efektivigita (Esenco kaj Estonteco de la Ideo de Lingvo Internacia)<br />
• en la iom post iom akirata alkutimiĝo (Marta)<br />
• dum ĉio alia estis elmetita al ruiniĝado (Fabeloj de Andersen)<br />
• dum la kafo estis kuirata (Fabeloj de Andersen)</ol>
<p>Ne eblas kongruigi la verbformojn de la ekzemploj kun aŭ la telikeca aŭ la aspekta kolumno de la supra tabelo.<br />
Sed eble tio ja tamen donas informon: Ĉu eble ne la participo, sed la vera verbo <em>esti</em> (kiu estas aspektece kaj telikece neŭtrala) gravas por la kombino kun tiuj frazaj rimedoj? Mi ne aŭdacas decidi, sed la rezulto povus subteni la hipotezan sistemon, kiu baziĝas sur relativa tempindiko, kaj en kiu aspekteco kaj/aŭ telikeco estas nur kromsignifoj en konkreta frazo, kiuj aŭtomate estiĝas el la priskribata situacio – temas ja pri universalaĵoj, do la tuta demando ne estas, ĉu aspekto ktp. ekzistas en Esperanto, sed nur, ĉu ili estas devigaj.<br />
Finante ĉi tiun enketon, oni nepre konsideru jenan demandon: Kiel jam montris la surprize oftaj trafoj por <em>iĝi + -ita</em> (kp. pn. <a href="#12">12</a>), ofte la kombino <em>esti + -ita</em> ne nepre devas esprimi kunmetitan tenson, sed povus funkcii kiel <em>esti</em> + ajna adjektivo. Kiel esprimilo de rezulto <em>-ita</em> ja precipe taŭgas kiel kvazaŭ-adjektivo, kp. frazon kiel <em>La fenestro estas fermita, entute ne eblas ĝin malfermi</em> aŭ la Fundamentan <em>Vortoj kunmetitaj [ja ne: kunmetotaj – C. B.] estas formataj&#8230;</em> Tio signifas, la kombino esprimas staton je tempo difinita (de la tenso de <em>esti</em>). Ĉu eble en multe pli da okazoj de <em>estis -ita</em> Zamenhof intencis esprimi staton, kaj ne agon, kiel multaj itistoj poste interpretis? Kp. la polan, kiu entute ne tre ofte uzas la pasivon, kaj tiam pli ofte la kombinon <em>być</em> ‚esti‘ + perfektiva participo ol <em>zostać</em> ‚iĝi‘ + perfektiva participo, ankaŭ en okazoj, kie ekz. Germano uzus <em>werden</em> ‚iĝi‘ + participo preterita. Kp. frazojn kiel <em>Leĝan sankcion ili ricevos nur en tiu okazo, se ili estos akceptitaj de la unua kongreso [&#8230;]</em> (antaŭparolo al la Fundamento), aŭ <em>Li sentis sin tiel malfeliĉa, ke li malbenis la tagon, en kiu li estis naskita</em> (Ekzercaro, § 22) aŭ <em>[&#8230;] ĝis la piedoj estis kovrita de oficiala malvarmeco</em> (Marta) – kiu decidu, kiam temas ankoraŭ pri la ago de la participo, kaj kiam pri ties rezulto? Helpetas la konsidero, ke la dua eblo akordas kun la hipoteza sistemo, kiu ĝis nun bone funkciis.<br />
Oni do rajtas demandi, ĉu la hodiaŭa kutimo, uzi ekskluzive kaj larĝe la formon <em>estis -ita</em> por priskribo de procezoj konformas al la imitinda lingvouzo de Zamenhof.<a href="#22"><sup>22</sup></a></p>
<h3>6. Konkludoj</h3>
<p>Resume oni vidas, kiom komplika povas esti morfosintakso de ŝajne facila lingvo kiel Esperanto, kaj samtempe, ke la lingva analizo de la Internacia Lingvo ne atingis sian finon en la <em>Plena Analiza Gramatiko</em>. Se oni akceptas la ĉefajn rezultojn de ĉi tiu enketo, oni povas diri, ke la itistoj plejparte pravis rilate la participan uzadon de Zamenhof kaj intuicie ekkonis sistemon por bona Esperanto, sed ilia lingvoscienca klarigo ne plenumas kriteriojn de scienceco kaj ekzakto. La atistoj aliaflanke havis pli taŭgan teorian bazon, sed ĉi tiu kondukis ilin al malĝustaj konkludoj.<br />
En ĉi tiu artikolo mi provis prezenti alternativan teorian klarigon, kiu praktike ne signifas renverson de la lingvo, sed tamen pli konformas al la nocioj kaj metodoj de la moderna lingvoscienco.<br />
Ĉi tiu sistemo krome klarigas plimulton de la esceptoj rilate la itismon troveblaj ĉe Zamenhof, precipe, se temas pri la kombino de laŭdire nekongrua akcionala karaktero kun difinita participa finaĵo, ĉar la ĉi-tiea alternativa sistemo ne faras distingojn laŭ la signifo de la radikoj krom la lingve-tipologie baza de (ne)telikeco. Miaopinie la kaŭzo, ke tre malofte „verbo de daŭro sen rezulto“ (PAG-a termino) kombiniĝas kun <em>-ita</em>, povas esti parte etnolingva influo, parte la fakto, ke tia verbo post fino de sia daŭro ne postlasas rezulton, kiun<em> -ita</em> povus esprimi, ĉi tiu participo do uzeblas nur en la okazoj, kiam ilia okazotempo troviĝas antaŭ la referenctempo, por kio en la praktiko estas verŝajne malofta bezono, kp. ekz. la stile markitan <em>Nun ĝi finis sian servadon kaj estis amita</em> (Fabeloj de Anderesn). Finfine ŝajne eblas ambaŭ formoj, kp. la du sekvajn frazojn el <em>Marta</em>, kie simila enhavo havas tamen malsaman esprimon: <em>ĝis nun ne konataj pensoj atakis la kapon de la juna virino</em>, sed <em>ŝi komencis sentadi ĝis nun ne konitan malfortecon</em>. Eĉ la majstro ŝanceliĝas.</p>
<h3>Literaturo kaj (grasigitaj) mallongigoj</h3>
<p><strong>Aktoj I</strong> = Aktoj de la Akademio. 1963-1967, Oficiala Bulteno de la Akademio de Esperanto 9, Rotterdam – Paris s.j.</p>
<p>Bertinetto, Pier Marco/Denis Delfitto. 2000. „Aspect vs. Actionality: Why they should be kept apart“. En: Östen Dahl (eld.), Tense and Aspect in the Languages of Europe, Berlin – New York, 189‒226.</p>
<p>Helbig, Gerhard/Joachim Buscha. <sup>8</sup>1984. Deutsche Grammatik. Ein Handbuch für den Ausländerunterricht. Leipzig.</p>
<p>Lötzsch, Ronald. 1991. „Tempus, Passiv und Aspektualität im Esperanto (zur -ata-/-ita-Problematik)“. En: Zeitschrift für Phonetik, Sprachwissenschaft und Kommunikationsforschung (ZPSK) 44, 1991, 402‒414.</p>
<p>Miner, Ken. 2009. „Situacia aspekto en Esperanto“. http://lingvakritiko.com/2009/10/29/situacia-aspekto-en-esperanto/ [2013-12-20].</p>
<p><strong>PAG</strong> = Kalocsay Kálmán/Gaston Waringhien. 41980. Plena analiza gramatiko de Esperanto. Rotterdam.</p>
<p><strong>PMEG</strong> = Bertil Wennergren. 2013. Plena Manlibro de Esperanta Gramatiko 15.0, www.bertilow.com/pmeg/ [2013-12-20].</p>
<p>Velger, Helmuto. 1994. Kontribuoj al la norma esperantologio. Enkonduko, Ekspertizetoj, Kritikoj, Marburg.</p>
<p>Wacha Balázs. s.j. Iom pri tempo kaj aspekto. Nepublicita manuskripto, s.l.</p>
<p>Waringhien, Gaston. <sup>2</sup>1989. Lingvo kaj vivo. Esperantologiaj eseoj. Rotterdam.</p>
<p>Willkommen, Dirk. <sup>2</sup>2007. Esperanto-Grammatik. Hamburg.</p>
<p>Zamenhof, Ludwik L. <sup>10</sup>1991. Fundamento de Esperanto. Kun Enkondukoj, Notoj kaj Lingvaj Rimarkoj de D-ro A. Albaut. Pisa.</p>
<p>―. <sup>18</sup>1992. Fundamenta krestomatio de la lingvo Esperanto. Prinotita de G. Waringhien, Rotterdam.</p>
<p>―. 1992. Lingvaj respondoj. Plena kolekto. Jekaterinburg.</p>
<h3>Apendico I: Esencaj atestoj el la Zamenhofa verkaro<a href="#23"><sup>23</sup></a></h3>
<p>a) kun <em>-ita</em>:</p>
<ol> Georgo Vaŝington estis naskita la dudek duan de Februaro de la jaro mil sepcent tridek dua. (<strong>Ekzercaro §12</strong>)<br />
Mono havata estas pli grava ol havita. (<strong>Ekzercaro § 22</strong>)<br />
La surtuto estas aĉetita de mi, sekve ĝi apartenas al mi. (<strong>Ekzercaro §25</strong>)<br />
Kiam via domo estis konstruata, mia domo estis jam longe konstruita. (<strong>Ekzercaro § 25</strong>)<br />
Estu trankvila, mia tuta ŝuldo estos pagita al vi baldaŭ. (<strong>Ekzercaro § 2 5</strong>)<br />
Vortoj kunmetitaj estas kreataj per simpla kunligado de vortoj (<strong>Ekzercaro § 27</strong>)<br />
Li sentis sin tiel malfeliĉa, ke li malbenis la tagon, en kiu li estis naskita. (<strong>Ekzercaro § 33</strong>)<br />
Mia onklo ne mortis per natura morto, sed li tamen ne mortigis sin mem kaj ankaŭ estis mortigita de neniu; (<strong>Ekzercaro § 39</strong>)<br />
viaj leteroj estas ĉiam skribitaj tute nelegeble. (<strong>Ekzercaro § 41</strong>)<br />
la pala delikata buŝo estis fermita kaj silenta (Marta)<br />
Ŝia domo, kiu estis iam aranĝita por ŝi de la amanta mano de la edzo (Marta)<br />
tamen post ne plena horo la teo estis trinkita (Marta)<br />
Ŝiaj okuloj ĉiam estis fiksitaj sur la nun jam pala vizaĝo de Marta (Marta)<br />
multe da havitaj zorgoj (Marta)<br />
apenaŭ kelke da fojoj vidita de ŝi (Marta)<br />
mia mano estas ĉiam malfermita por tiuj, kiuj suferas! (Marta)<br />
kiu en la daŭro de multaj jaroj estas jam elprovita en ĉiuj rilatoj (Esenco kaj Estonteco de la Ideo de Lingvo Internacia)</ol>
<p>b) kun <em>-ata</em>:</p>
<ol> Kiam Nikodemo batas Jozefon, tiam Nikodemo estas la batanto kaj Jozefo estas la batato. (<strong>Ekzercaro § 22</strong>)<br />
Tiu ĉi komercaĵo estas ĉiam volonte aĉetata de mi. (<strong>Ekzercaro § 25</strong>)<br />
Mi sciigas, ke de nun la ŝuldoj de mia filo ne estos pagataj de mi. (<strong>Ekzercaro § 25</strong>)<br />
tiuj objektoj, kiuj videble estis forprenataj de ŝi (Marta)<br />
pecon da pano sekan kaj malmolan, malsekigatan eble nur per larmoj (Marta)<br />
sur la freŝa buŝo aperadis petola rideto, kvankam tuj forigata, tamen sufiĉe montranta internan kontentecon (Marta)<br />
por ke en okazo de rifuzo de ŝia flanko vi ne estu elmetata al vana malagrablaĵo (Marta)<br />
disvolviĝadis la pensfadeno en humila, de neniu rimarkata virina kapo (Marta)<br />
Tiu ĉi strangeco tamen povas esti klarigata. (Nefermita letero al s-ro de Beaufront)<br />
la idiotismo povas tute oportune resti kiel &#8220;esperantismo&#8221;, se ĝi nur estos komune akceptata (Lingvo Internacia, 1905, p. 545)<br />
multaj verkoj estus skribataj rekte en tiu ĉi lingvo (Esenco kaj Estonteco de la Ideo de Lingvo Internacia)<br />
Tamen pli aŭ malpli frue tabulo estas transmetata kaj la komunikiĝado estas aranĝata. (Esenco kaj Estonteco de la Ideo de Lingvo Internacia)<br />
Esperanto bonege kontentigas ĉiujn postulojn, kiuj povas esti farataj al lingvo internacia (Esenco kaj Estonteco de la Ideo de Lingvo Internacia)</ol>
<h3>Apendico II: Difinoj de kelkaj gravaj lingvistikaj kategorioj<a href="#24"><sup>24</sup></a></h3>
<p><strong>akcionaleco</strong> (Aktionalität, actionality)<br />
<em>semantika funkcikategorio karakterizanta la objektivan formon de eldiro rilate al la tempo</em><br />
Ĉi tiu kategorio, universala al ĉiuj lingvoj, enhavas ĉiujn lingvajn rimedojn por difini, kiel aspektas la procezo aŭ stato, pri kiu temas, sendepende de la interrilato kun aliaj adoj (aspekteco) aŭ de la paroltempo (tenseco); tamen kelkaj ~oj nur en kunteksto klare videbliĝas. Ĉiu verbo jam enhavas difinita(j)n ~o(j)n, kiu(j) en multaj lingvoj estas ŝanĝebla(j) per vortfaradaj rimedoj (vd. akcionalo). Ekz. en Esperanto <em>li daŭre demandas</em> (=akcionala <em>li demandadas</em>); por la eroj vd. sube. ~o estas superkategorio de akcionalo:<br />
<br />
<strong>akcionalo</strong> (Aktionsart, lexical aspect)<br />
<em>leksika formkategorio karakterizanta la objektivan formon de verba esprimo rilate al la tempo</em><br />
En multaj lingvoj la akcionalecoj enhavataj en verbo estas ŝanĝeblaj per vortfaradaj rimedoj, laŭ pli-malpli regula sistemo; nur tiam oni parolas pri ~o; ekz. en Esperanto<em> -ad, -iĝ-, -ig-</em> k.a.<br />
<br />
<strong>telikeco</strong> (Telizität, telicity):<br />
<em>(vs.) semantika kategorio karakterizanta verban esprimon laŭ tio, ĉu ĝi enhavas principan, naturan plenumiĝon en si aŭ ne</em><br />
Laŭ tio oni distingas du kvalitojn: <strong>telika</strong> (havanta en sia signifo principan plenumiĝon) kaj <strong>netelika</strong> (havanta en sia signifo neniun principan plenumiĝon). Ili estas parto de ĉiu simpla radiko (ekz. <em>aĉeti, morti</em> devige havas finpunkton, <em>kuŝi, ludi</em> teorie ne), sed ankaŭ ŝanĝeblaj pere de vortfarado (<em>eltrinki ion</em>) aŭ dependa de la kunteksto (telike neŭtralaj verboj, kiel ekz. <em>skribi</em>, kiu estas en <em>li skribas</em> netelika, sed en <em>li skribis du leterojn</em> telika). La proksimeco al aspekto estas evidenta, kaj fakte la aspekto de la nordslavaj lingvoj (sed ankaŭ de multaj aliaj lingvoj) diakrone devenas de distingo telika-netelika, kio efikas tiamaniere, ke oni ekz. la pola per kutima verbformo povas esprimi samtempe telikon kaj perfektivon resp. netelikon kaj imperfektivon, sed ne telikon kaj imperfektivon kaj inverse, kio eblas ekz. en la bulgara, kiu distingas indikon de telikeco (prefiksoj) kaj de aspekto (tensaj finaĵoj). Temas pri du disigendaj konceptoj lingvaj<a href="#25"><sup>25</sup></a>. Ekz. telikajn verbojn helpe de imperfektiva aspekto aŭ kuntekstaj rimedoj oni povas netelikigi, kp. <em>Mi estas skribanta leteron</em>.<br />
<br />
<strong>aspekteco</strong> (Aspektizität/Aspektualität, aspectuality)<br />
<em>semantika funkcikategorio de la esprimiloj karakterizantaj adon laŭ ties enordigo en interna tempa kunteksto</em><br />
Ĉi tiu kategorio estas universala al ĉiuj lingvoj; ĝi servas por strukturigi la internan sinsekvon de situacioj de eldiro sur enhava ebeno, sendepende de la absoluta tempo, laŭ subjektiva takso de la parolanto (kaj pro tio ne ĉiam paralele en la unuopaj lingvoj); por la eroj vd. sube. ~o estas superkategorio de aspekto:<br />
<br />
<strong>aspekto</strong> (Aspekt, aspect)<br />
<em>gramatika formkategorio de la esprimiloj karakterizantaj adon laŭ ties enordigo en interna tempa kunteksto</em><br />
Multaj lingvoj, ekz. la slavaj aŭ la latinidaj, gramatikerigis la enhavatan aspektecon de siaj esprimoj al deviga sistemo. Oni atentu, ke, kvankam ekzistas laŭprincipe nur du kategorieroj, la a.oj estas uzataj en la unuopaj lingvoj diversmaniere kaj kun tre diversaj aldonaj signifoj. Ekz. ĝeneralaj konstatoj, kutimoj ktp. estas esprimataj en la slavaj lingvoj per imperfektivo kiel nemarkita kategorio, en la angla per la perfektivo, dum la imperfektivo estas uzebla nur por aktuale disvolviĝanta ado (simile al la E-a participo en <em>-ant-</em>).<br />
<br />
<strong>imperfektivo</strong> (Imperfektiv/Kursiv, imperfective aspect)<br />
<em>aspekt(ec)o karakterizanta adon kiel ne limigitan en la tempo, do kiel procezon aŭ staton</em><br />
Ĝi sekve prezentas adon kvazaŭ de ene. Tamen ĝi estas kombinebla kun limhavaj esprimoj (ekz. telikaj), interterminaligante ilin. ~eco kutime esprimas ion laŭkvante nedifinitan, ekz. pola <em>On pił piwo</em> ‚Li trinkis bieron.’ (iom).<br />
<br />
<strong>perfektivo</strong> (Perfektiv/Komplexiv, perfective aspect)<br />
<em>aspekt(ec)o karakterizanta adon kiel limigitan en la tempo, do kiel okazaĵon</em><br />
Ĝi sekve prezentas adon kvazaŭ de ekstere, kun limigo. Tial ĝi ne estas uzebla ĉe adoj akcionale senlimecaj. ~eco kutime esprimas ion laŭkvante difineblan, ekz. pola <em>On wypił piwo</em> ‚Li trinkis la bieron.’ (la tutan glason). ~a aspekto kaj paroltempo ne kombineblas, ĉar aktuala, ankoraŭ daŭranta situacio ne povas esti prezentata de ekstere. Laŭforme prezencaj ~oj ĉiam esprimas ion specialan, esence ne ~an (ekz. habitualon).<br />
<br />
<strong>tenseco</strong> (Temporalität, temporality)<br />
<em>gramatika funkcikategorio, kiu enhavas ĉiujn esprimmanierojn rilatigantajn adon al la tempo</em><br />
Ĉi tiu kategorio, universala al ĉiuj lingvoj, esprimas aŭ rilaton al la tempo de la parolado aŭ al al alia tempopunkto, pri kiu temas. Krom la verba esprimo tio eblas per aro da diversaj lingvaĵoj, ekz. adverboj (<em>hieraŭ, postmorgaŭ</em>). ~o estas superkategorio de tenso. Laŭ la rilato al la nuntempo distingeblas tri subkategorioj:<br />
<br />
<strong>antaŭtempeco</strong> (Vorzeitigkeit)<br />
<em>gramatika kategorio montranta, ke ado okazas antaŭ difinita tempopunkto</em><br />
Tiu ĉi punkto povas esti la nuno (ekz. <em>Li venis hieraŭ</em>) aŭ priparolata tempo (ekz. <em>Kiam li estis alveninta, li ripozis iomete</em>).<br />
<br />
<strong>samtempeco</strong> (Gleichzeitigkeit)<br />
<em>gramatika kategorio montranta, ke ado okazas dum difinita tempopunkto</em><br />
Ĉi tiu punkto povas esti la nuno (ekz. <em>Li venas nun</em>) aŭ priparolata tempo (ekz. <em>Kiam li estis eniranta, al li rigardis ĉiuj</em>).<br />
<br />
<strong>posttempeco</strong> (Nachzeitigkeit)<br />
gramatika kategorio montranta, ke ado okazas post difinita tempopunkto<br />
Ĉi tiu punkto povas esti la nuno (ekz. <em>Li venos morgaŭ</em>) aŭ priparolata tempo (ekz. <em>Ĉar li estis alvenonta, oni purigis la tutan domon</em>).<br />
<br />
<strong>tenso</strong> (Tempus, tense)<br />
<em>gramatika formkategorio montranta la rilaton inter ado kaj la tempo</em><br />
Kutime tion plenumas la verbo, en E-o per la finaĵoj<em> -as, -is</em> kaj <em>-os</em> kaj la participaj finaĵoj. Kiel en la plimulto de la lingvoj ili montras nur rilaton, sen pli preciza indiko de la tempa distanco; tamen en kelkaj lingvoj ekzistas temp-spaca distingo ekz. inter <em>hieraŭ</em> kaj la tempo <em>antaŭ hieraŭ</em>.<br />
Laŭ la maniero de la rilatigo oni distingas inter du specoj de tenso, absoluta kaj relativa:<br />
<br />
<strong>tenso absoluta</strong> (absolutes Tempus, absolute tense)<br />
<em>gramatika formkategorio montranta la rilaton inter ado kaj la tempo de la parolado</em><br />
Refenca punkto de la ~o ~a ĉiam estas la nuntempo; ĝi enhavas do informon pri unu tempopunkto. En E-o tion esprimas la simplaj finaĵoj <em>-as/-is/-os</em> (kiuj neniam estas relativaj; ŝajnaj esceptoj klariĝas per la regulo de la nerekta parolo).<br />
<br />
<strong>tenso relativa</strong> (relatives Tempus, realtive tense)<br />
<em>gramatika formkategorio montranta la rilaton inter ado kaj la tempo priparolata</em><br />
Referenca punkto de ~o ~a estas virtuala tempopunkto, kiu malsamas al la nuntempo kaj dependas de la priparolata situacio.<br />
Per tio ~o ~a tre similas al aspekto, tamen funkcias malsame. Ĝi estas antaŭ-, sam- aŭ posttempeca al alia (absoluta) tenso, do enhavas informon pri du tempopunktoj, aŭ en si mem, aŭ en la nepra kombino kun la absoluta tenso ene de eldiro.<br />
<br />
<strong>verbvoĉo</strong> (≈diatezo; Genus verbi, voice)<br />
<em>gramatika formkategorio indikanta la rilaton inter la ado kaj la aktanto, al kiu la ado esprimata de verbo rilatas</em><br />
Temas do pri indiko de la rolo kutime de la subjekto. Aŭ ĝi efikas per ago al io, aŭ ago efikas al ĝi, aŭ ĝi restas en stato (sen ajna efiko). Plej ofte aperas la sekvaj kategorieroj:<br />
<br />
<strong>aktivo</strong> (Aktiv, active voice)<br />
<em>(ss.) verbvoĉo indikanta, ke la aktanto, al kiu la verbo rilatas, efikas per la ago al io; (vs.) nemarkita voĉo, kies valoro dependas de la signifo de la verbo</em><br />
En strikta senco la a.o esprimas, ke la subjekto estas la aganto. Ĉi tiun funkcion ĝi povas plenumi ĉe minimume duvalentaj verboj, kiuj ebligas diatezan opozicion (transformon en la pasivon, vd. sube). Tamen, kiel kutime forme plej simpla kaj ofta verbvoĉo, ĝi estas semantike nemarkita kaj servas por esprimi diversajn diatezojn, depende de la leksemo (~a en <em>labori</em>, mediala ĉe <em>ruliĝi</em>, pasiva ĉe <em>fali</em>, stata ĉe <em>esti</em>).<br />
<br />
<strong>pasivo</strong> (Passiv, passive voice)<br />
<em>verbvoĉo en akuzativaj lingvoj indikanta, ke la ago, kiun la verbo esprimas, efikas al la aktanto, al kiu la verbo rilatas, kaŭzata de alia aktanto</em><br />
En kontrasto al la aktivo la ~o do ĉe minimume duvalentaj verboj ebligas direktigi la fokuson al la agato, for de la aganto, kiu eĉ ne devas esti menciita.</p>
<h3>Rimarkigoj:</h3>
<p><a id="1">1.</a> En la antaŭparolo al la tria eldono de la Plena (Analiza) Gramatiko de Waringhien/Kalocsay (PAG: 13).</p>
<p><a id="2">2.</a> Mi dividas verban adon jenamaniere:<br />
<img loading="lazy" decoding="async" class="alignleft" title="adoj" src="http://cyrilbrosch.net/bildo1.png" alt="semantikaj disdivido de verboj" width="474" height="251" /><br />
Ekz. statoj estas <em>esti, vivi</em>, okazoj estas <em>fali, dormi</em>, aktivecoj estas <em>iri, paroli</em>, faroj estas <em>fari, marteli</em>. Kp. termine kaj enhave similan, sed iom alian dividon ĉe Miner (2009). Atentu, ke la kapablo formi personan pasivon en Esperanto ne estas ligita kun unuopa ada klaso, sed kun la valento de la koncerna verbo, tiel ke unuflanke statoj kiel <em>vidi</em> povas havi pasivon, aliflanke aktivecoj kiel <em>vojaĝi</em> ne; decidiga estas la kapablo alpreni rektan objekton.</p>
<p><a id="3">3.</a> Ekz. Wacha s.j. komprenas la terminojn perfektiva/imperfektiva plejparte en la senco de telika/netelika, kio lian rezonadon igas miskomprenebla por kelkaj lingvistoj.</p>
<p><a id="4">4.</a> Kp. ankaŭ la artikolon de Miner (2009), laŭ kiu la simplaj tensoj en Esperanto estas nemarkitaj rilate la esprimon de aspekto.</p>
<p><a id="5">5.</a> Ekzemploj kun la kunmetitaj tensoj: <em>Tiam ni volis promeni, sed estis jam pluvante</em>: paroltempo = nun, referenctempo = <em>volis</em> kaj <em>estis</em>, agotempo = <em>pluvante</em> (samtempe); <em>Kiam mi venos, li estos jam foririnta</em>: paroltempo = nun, referenctempo = <em>venos</em> kaj <em>estos</em>, agotempo = <em>foririnta</em> (antaŭtempe); <em>Mi ja volas iri, sed estas pluvonte</em>: paroltempo = referenctempo = nun kaj <em>estas</em>, agotempo = <em>pluvonte</em> (posttempe).</p>
<p><a id="6">6.</a> Kiel montras la kunmetitaj tensoj (vd. malsupre), estas iom pli komplike, ĉar ne ĉiuj rilatoj inter parol-, referenc- kaj okazotempoj estas konvene esprimeblaj per la simplaj tensoj. Atentu krome, ke en Esperanto oni depende de la esprimota temporilato tre konsekvence uzas la konvenan tenson (<em>Morgaŭ mi iros al la kinejo</em>, ne *<em>iras</em>, kiel oni povus diri ekz. en la pola aŭ la germana).</p>
<p><a id="7">7.</a> Tio proksimigus la simplajn tensojn al formoj de aspekto (aspektaj lingvoj kutime ne havas relativajn tensojn), sed kiel ni vidis, aspekteca valoro mankas en la Esperantaj tensoj, krome ŝanĝo inter ĉef- kaj subpropozicia tensaj sistemoj estus absurda.</p>
<p><a id="8">8.</a> Willkommen (2007: 51): „Bezugspunkt ist der jeweilige Sprecher in der jeweiligen Situation [Punkto, al kiu oni rilatas, estas la koncerna parolanto en la koncerna situacio]“.</p>
<p><a id="9">9.</a> Ekz. <em>Ili ne sciis, ke trafos ilin malbono<sup>Z</sup></em></p>
<p><a id="10">10.</a> PMEG en § 33.8 donas ampleksan liston de vortoj, post kiuj sekvas nerekta parolo. PAG  (p. 357) mencias, post kelkaj verboj povas sekvi subpropozcioj kun relativaj (= nerekta parolo) aŭ kun absoluttensaj predikatoj, ekz. <em>mi vidis, kiel li kuris – mi aŭdis, kiel bruas la plandoj de l´ marŝantaj soldatoj</em>. Tiel klariĝas ŝajnaj esceptoj kiel <em>Nun la soldato sciis, kia eksterordinara fajrilo tio estis<sup>Z</sup></em> (Willkommen 2007: 54 – li mirige ne prikomentas la formon por li „neregulan“ <em>estis</em>).</p>
<p><a id="11">11.</a> Ekz. <em>ŝajnis, ke pluvos</em> (percepto) – <em>li havis la opinion, ke ĉio prosperos</em> – „esceptoj“: <em>estis bona ŝanco, ke ne pluvis – li rakontis, kiel li procedos</em> (PAG §§ 270/271); <em>Post unu jaro la dua fratino ricevis la permeson[,] sin levi tra la akvo kaj naĝi kien ŝi volas</em> (Willkommen 2007: 57). Restas nur tre malmultaj atestoj, kie oni ne trovas simplan klarigon, ekz. <em>[&#8230;] ŝi estis tiel bela, ke ĉiu povas vidi, ke ŝi estas vera reĝidino<sup>Z</sup></em> (Willkommen 2007: 54). Ĉi tie oni eblu pensu pri vigla rakonto, do imago pri kvazaŭa nuntempo de la priskribata sceno, aŭ pri formo de ĉiamveraĵo.</p>
<p><a id="12">12.</a> Fakte serĉo por la kombino <em>iĝis X-ita(j)</em> en la <a href="http://tekstaro.com/serchi/?&amp;dosiero=tekstaro/index.html">Tekstaro</a> rezultigas eĉ 25 trafojn (dum por la aliaj participoj multe malpli aŭ eĉ nul), sed parte en ili la participoj havas la karakteron de statadjektivoj (ekz. „la haŭto de miaj brakoj iĝis streĉita kaj malkomforta“, La ŝtona urbo), kaj parte ne troviĝas ĉe Zamenhof, sed ĉe unuopaj aŭtoroj aŭ en gazetoj (ekz. 11 trovoj en La majstro kaj Margarita, fragmentoj kaj sume 12 en Monato kaj La Ondo de Esperanto) kaj ne estas konsiderindaj bonstilaj, se eĉ ne eraraj.</p>
<p><a id="13">13.</a> Parolante ĉi tie pri „atistoj“ kaj „itistoj“ mi iom simpligas la faktan situacion, en kiu ekzistas diversaj skoloj de tempismo resp. aspektismo, sed mi ne volas ĉi tie skribi historian skizon de la esploroj, do en unuopaj detaloj la vidpunktoj de unuopaj aŭtoroj povus diferenci de la skolo atribuita al ili.</p>
<p><a id="14">14.</a> Waringhien (1989: 194 pn.) komprenas amita samtempa, sed la kunteksto tion neniel pravigas, krome ĝi estus malĝusta kaj laŭ atismo kaj laŭ itismo.</p>
<p><a id="15">15.</a> Kiel mi jam aludis en pn. <a href="#6">6</a>, ne ĉiuj kombinoj de la tri pragmatikaj tempoj estas sufiĉe klare esprimeblaj per la simplaj verboformoj, nome tiuj, en kiuj la okazotempo troviĝas inter la referenc- kaj la paroltempo. Ekz. Mi volis eliri, sed videble estis pluvonte ≠  Mi volis eliri, sed videble pluvis.</p>
<p><a id="16">16.</a> Kp. krome la ekzemplojn en pn. <a href="#5">5</a>.</p>
<p><a id="17">17.</a> Simpla testo por telikeco estas respondo al la demando „Ĉu li estas X-inta, se oni interrompis lin, kiam li X-is?“ – Provu ekz. kun <em>skribi</em> (netelika) kaj <em>subskribi</em> (telika).<br />
La ununura kaj ĉi-kuntekste neglektinda netransforma verbtipo telika, kiun mi konas, estas formaĵo kiel la pola verbo <em>doleżeć</em> ‚kuŝi ĝis certa tempo‘.</p>
<p><a id="18">18.</a> Kompreneble, per la nura formo oni ĉi-okaze ne povas klarigi, kiu el la du partoj – efektiviĝo aŭ efekto (= rezulto) – pli gravas. Kutime la rezulto verŝajne estas pli interesa ol la ago, kiu ĝin efektivigis. Tio precipe validas en la pasivo, kiun povas formi nur transitivaj verboj, kaj transitivaj telikaj verboj ĉiam estas transformaj, do rezulthavaj. Oni do povas diri, ke la pasivo precipe taŭgas kaj sekve eble servas por esprimi rezulton, t.e. staton de la subjekto rezulte de ago, kiu al la subjekto efikis.</p>
<p><a id="19">19.</a> Kaj kompreneble la futuraj participoj, kies efektiviĝo troviĝas post la referenctempo. Ilin mi ĉi tie ne pli detale priparolos, sed parenteze mi volas esprimi mian malakcepton de la pozicio de Lötzsch (1991: 407), laŭ kiu <em>-ota</em> esprimas nepre devan modecon (deontische Modalität, deontic modality) kaj <em>-onta</em> prospektivon (prediktan modecon); ĉi tiaj kromsencoj povas sekvi simple el la lingva konceptigo de futuro, kies grado de realeco ja nepre dependas de la pritakso de la parolanto.</p>
<p><a id="20">20.</a> Kompreneble el pragmatika vidpunkto. Logike la rezulto de <em>La letero estis sendita</em>, t.e. la letero estis/as/os for, validas por ĉiam, sed el lingvokoncepta vidpunkto konsiderindas nur, ĉu la rezulto gravas por la referenctempo.</p>
<p><a id="21">21.</a> Se li konscius, li certe dirus ion pri la problemo, sed, kiel mi jam enkonduke skribis, ĝi ĝis 1957 restis nemalkovrita, kaj ne troveblas ajna mencio tiurilata en la Lingvaj Respondoj.</p>
<p><a id="22">22.</a> Pro tio estas bedaŭrinde, ke Waringhien – simile kiel en la okazo de la vortteorio – sukcesis voĉdonigi la Akademion favore al oficialigo de la itismo, kiu ne plene kongruas kun la lingvouzo de la (neŝanĝebla!) Fundamento.</p>
<p><a id="23">23.</a> Grasigo indikas Fundamentan fonton. Mi citas plejparte laŭ la <a href="http://tekstaro.com/serchi/?&amp;dosiero=tekstaro/index.html">Tekstaro</a>, pro kio ne aperas paĝindikoj.</p>
<p><a id="24">24.</a> Ili devenas el frua malneto (per Vikipedia termino: ĝermo) de Lingvistika Vortaro (Livo), por kiu mi jam de multaj jaroj ne trovas la adekvatan tempon rilate pli- kaj ellaboron. Mi pardonpetas ĉiujn kolegojn, kiuj ekhavis esperon, ke ĝi baldaŭ aperos; tio ne okazos en la antaŭvidebla tempo.</p>
<p><a id="25">25.</a> Kion tamen multaj slavaj lingvistoj neas. Sed kp. la klaran disigon en la artikolo de Bertinetto/Delfitto (2000), kiu riĉas je ekzemploj kaj detaloj.</p>
]]></content:encoded>
					
					<wfw:commentRss>https://lingvakritiko.com/2014/01/03/kelkaj-pensoj-pri-la-esperanta-verbosistemo-la-chiama-ata-ita/feed/</wfw:commentRss>
			<slash:comments>3</slash:comments>
		
		
			</item>
		<item>
		<title>Kiom internacia estas via vorto?</title>
		<link>https://lingvakritiko.com/2013/06/28/kiom-internacia-estas-mia-vorto/</link>
					<comments>https://lingvakritiko.com/2013/06/28/kiom-internacia-estas-mia-vorto/#comments</comments>
		
		<dc:creator><![CDATA[Johan Derks]]></dc:creator>
		<pubDate>Fri, 28 Jun 2013 10:50:13 +0000</pubDate>
				<category><![CDATA[Fundamento]]></category>
		<category><![CDATA[Gramatiko]]></category>
		<category><![CDATA[Statistiko]]></category>
		<category><![CDATA[Vortprovizo]]></category>
		<category><![CDATA[15a regulo]]></category>
		<guid isPermaLink="false">http://lingvakritiko.com/?p=287</guid>

					<description><![CDATA[Ghisdatiga informo pri la celo kaj metodaro de dulingva (Esp-angla) interaga programo en www.esp-evoluo.org por determini la gradojn de internacieco de "fremda vorto" lau tri kriterioj (Zamenhofa, europa kaj tutmonda) kaj tri parametroj (nombro da lingvoj, nombro da denaske parolantoj kaj t.n. virtuala akademia valoro)]]></description>
										<content:encoded><![CDATA[<p>La programo &#8220;Kiom internacia estas via vorto? / How international is your word?&#8221;, kiu estis lanĉita en 2012, ĵus estas adaptita al la apero de ses novaj traduklingvoj en Guglo.</p>
<p>Ili estas ĉiuj aziaj: la cebua, la java, la kmera, la laosa, la maratha kaj la mjaŭa lingvoj.</p>
<p><span id="more-287"></span></p>
<p>Kiel konate tiu programo, ĉe <a href="http://www.esp-evoluo.org">www.esp-evoluo.org</a>, helpas doni respondon al la demando, kiel apliki la 15an regulon de la Fundamenta Gramatiko. Ĝi prenas tiun regulon serioza, en kiu Zamenhof uzas la terminon &#8220;la plimulto de lingvoj&#8221;, kaj donas diversajn eblecojn por interpreti <em>la plimulto de lingvoj</em> statistike.</p>
<p>Unua ebleco estas la klasika: Kiuj lingvoj en la tempo de Zamenhof estis la &#8220;civilizitaj&#8221; lingvoj? Tiam oni atingas liston da sep aŭ ok lingvoj, supozeble du ĝermanaj, du slavaj kaj du aŭ tri latinidaj.</p>
<p>Se kvar el tiuj lingvoj enprenis iun &#8220;fremdan vorton&#8217; el sama fonto, la vorto povas senĝene (sed post pripensita adapto al la Esperanta ortografio) esti uzata en Esperanto,</p>
<p>Dua ebleco estas konsideri ĉiujn eŭropajn lingvojn, kiuj estas denaske parolataj de minimume tri milionoj da homoj. Ili estas 28 kaj la plimulto do estas 14 (aŭ pli, se vi volas).</p>
<p>Ĉar tia egaligo de ĉiuj lingvoj, de la litova al la franca kaj de la hispana al la dana ŝajnas neĝusta kaj arbitra, valoras esplori la taŭgecon de tute kontraŭa opcio: pesi la gravecon de ĉiuj lingvoj laŭ ilia nombro da denaskaj parolantoj. Por Eŭropo tio ŝajnas akceptebla ideo, ĉar la eŭropaj mondlingvoj (angla, franca, hispana, portugala) tiam pezas laŭ siaj nombroj da denaskaj parolantoj en Eŭropo kaj la angla en okupos dominan pozicion. Kontraŭe, la rusa havas la plej grandan pezon: 116.000.000 kaj poste la germana: 84.432.210. (Nombroj da denaskuloj povas esti eldatumaj aŭ ne-precizaj.)</p>
<p>Tria ebleco estas la plej radikala: konsideri ĉiujn lingvojn en la mondo kun minimume tri milionoj da denaskaj parolantoj (pluraj kunigitaj en tiel nomata &#8220;makrolingvo&#8221;, ekz. la ĉina). Ili estas, klasite laŭ kontinento de origino, 90 en Azio, 42 en Afriko, 36 en Eŭropo kaj 5 en Ameriko. Tiuj nombroj estas ankoraŭ nur teoriaj, ĉar la programo por kalkuli la gradon de internacieco dependas de la informoj de Guglo por kontroli ĉu lingvo enprenis iun fremdan vorton kaj Guglo traktas, krom Esperanton, nur 65 lingvojn. El tiuj 65 rajtos 57, laŭ la radikala apliko de la 15a regulo, decidi pri la sorto de fremda vorto, ĉar enestas en &#8220;Gugl Translejt&#8221; ankaŭ eŭropaj lingvoj kun malpli ol 3.000.000 da denaskuloj.</p>
<p>Ĉu la ĉina tiel ne decidos pri la internacieco de multaj vortoj? Ne, ĉar la ĉina estas denaske parolata de proksimume 20% de la tera enloĝantaro.<br />
Aliflanke estas vero, ke &#8220;eŭropaj&#8221; vortoj tie malfacile povas gajni la plimulton, antaŭ ĉio, sen la helpo de parto de la 61% de la homoj kiuj loĝas en Azio. Al tio estas du rimedoj:</p>
<p>a) malaltigu la limon por akcepto de fremda vorto en Esperanto de 50% al ekz. 40%;<br />
b) pesu la valoron de lingvo ne laŭ la nombro de denaskaj parolantoj, sed laŭ la nombro de <em>potencialaj</em> <em>triagradaj</em> (universitataj kaj altlernejaj) <em>studentoj</em>. La signifo de <em>potencialaj</em> bezonas tro da spaco por ĉi-tie ekspliki; mi donis al tiu kvanto la nomon &#8220;virtuala akademia valoro&#8221;. Por doni ideon de ĝiaj konsekvencoj: la ĉina havas proksimume 1.135 milionojn da ĉinlingvanoj kaj la angla 327 milionojn da anglalingvanoj, sed la v.a.v. de la ĉina estas &#8220;nur&#8221; 31,0 milionoj, dum tiu de la angla estas 23,4 milionoj.</p>
<p>Kiel kreinto de la programo mi ĝis nun determinis la gradojn (Zamenhofan, eŭropan, tutmondan, kaj la du lastaj laŭ nombro da lingvoj, nombro da denaskuloj kaj v.a.v.) de internacieco pri 238 vortoj, ofte kun mirigaj rezultoj, ekz. ke la vorto <em>arsenalo</em> estas inter la tutmonde plej internaciaj vortoj.</p>
<p>Mi rekomendas la pacienculojn inter la legantoj elprovi la programon <a href="http://www.esp-evoluo.org">www.esp-evoluo.org</a>. Trairi 57 lingvojn por unu vorto kostas al mi maksimume 15 minutojn. Al vi, por la unua fojo, supozeble duonan horon, sed se vi estas sufiĉe <em>cifereca</em>, vi certe ĝuos pri la metodaro kaj la ricevataj informoj.</p>
<p>Sukcesa uzado via de la programo estos registrita kaj la rezulto – anonime – sendita al mia stokejo de gradoj de internacieco. Por demandoj kaj komentoj kontaktu <a href="mailto:johan.derks@gmail.com">johan.derks@gmail.com</a>.</p>
]]></content:encoded>
					
					<wfw:commentRss>https://lingvakritiko.com/2013/06/28/kiom-internacia-estas-mia-vorto/feed/</wfw:commentRss>
			<slash:comments>1</slash:comments>
		
		
			</item>
		<item>
		<title>Pravigeblaj kaj ne-pravigeblaj uzoj de la ŝajnsufikso –iz</title>
		<link>https://lingvakritiko.com/2013/06/07/pravigeblaj-kaj-ne-pravigeblaj-uzoj-de-la-shajnsufikso-iz/</link>
		
		<dc:creator><![CDATA[Johan Derks]]></dc:creator>
		<pubDate>Fri, 07 Jun 2013 15:52:31 +0000</pubDate>
				<category><![CDATA[Fundamento]]></category>
		<category><![CDATA[Gramatiko]]></category>
		<category><![CDATA[Semantiko]]></category>
		<category><![CDATA[Vortaro]]></category>
		<guid isPermaLink="false">http://lingvakritiko.com/?p=279</guid>

					<description><![CDATA[Kvanta resumo 107 vortoj estis inventaritaj, fontantaj el la Akademia Vortaro, la Tekstaro, Plena Ilustrita Vortaro kaj Reta Vortaro. Ili dividiĝas laŭ signifo en ok kategorioj, kun subaj proksimumaj priskriboj, kaj sekvataj de a) ilia nombro b) la plej taŭgaj laŭ mi finiĝoj, vicigitaj laŭ malgrandiĝanta ofteco: alfiksi al io substancon: 18; &#8211;i, &#8211;umi, &#8211;garni, [&#8230;]]]></description>
										<content:encoded><![CDATA[<h2>Kvanta resumo</h2>
<p>107 vortoj estis inventaritaj, fontantaj el la Akademia Vortaro, la Tekstaro, Plena Ilustrita Vortaro kaj Reta Vortaro. Ili dividiĝas laŭ signifo en ok kategorioj, kun subaj proksimumaj priskriboj, kaj sekvataj de a) ilia nombro b) la plej taŭgaj laŭ mi finiĝoj, vicigitaj laŭ malgrandiĝanta ofteco:</p>
<p><span id="more-279"></span></p>
<ol>
<li>alfiksi al io substancon: 18; &#8211;<em>i</em>, &#8211;<em>umi</em>, &#8211;<em>garni</em>, &#8211;<em>tegi</em>, &#8211;<em>aĵi</em></li>
<li>provizi je iu nova aparato aŭ sistemo
<ol>
<li>laŭ privata skalo: 5; &#8211;<em>izi</em>,       &#8211;<em>igi</em>, priskribo</li>
<li>laŭ ĝenerala       disvastigo: 10; &#8211;<em>igi</em>, &#8211;<em>izi</em>,       priskribo</li>
</ol>
</li>
<li>provizi je      io alia ol surfaca substanco aŭ aparato
<ol>
<li>donante al ĝi       eksteran econ: 4; &#8211;<em>igi</em>, &#8211;<em>i</em></li>
<li>penetrigante en       ĝin novan substancon aŭ strukturon: 4; &#8211;<em>igi</em>, &#8211;<em>i</em>, priskribo</li>
<li>por plibonigi ĝian kvaliton aŭ uzeblecon: 11; &#8211;<em>izi</em>, &#8211;<em>igi</em></li>
</ol>
</li>
<li>uzi metodon/aparaton      elpensitan de la persono nomita en la radiko: 10; &#8211;<em>izi</em></li>
<li>plibonige trakti ion, ne      kovrante ĝin, aŭ kuraci iun: 8; &#8211;<em>umi</em>, &#8211;<em>igi</em>, &#8211;<em>i</em>, priskribo, &#8211;<em>izi</em></li>
<li>funde ŝanĝi ion laŭ konsisto aŭ      karaktero: 8; &#8211;<em>igi</em>, &#8211;<em>izi</em></li>
<li>doni iun senton aŭ emocian      kvaliton: 8; &#8211;<em>igi</em>, &#8211;<em>umi</em>, priskribo</li>
<li>restkategorio: 21; priskribo, &#8211;<em>igi</em>, &#8211;<em>i</em>, &#8211;<em>iĝi</em></li>
</ol>
<p>Intensa serĉado en la reto liveris 115 potencialajn esperantajn vortojn derivitajn per –<em>iz</em>, el kiuj 37 efektive estis trovitaj en esperanta kunteksto. Nur en du kazoj tiu uzo estis pravigebla: <em>islamizi</em> kaj <em>kronizi</em>. La aliaj 35 kazoj estis 26 kie &#8211;<em>izi</em> prefere estu &#8211;<em>igi</em>: <em>acetalizi</em>, <em>aksiomizi</em>, <em>anglizi</em>, <em>formalizi</em>, <em>ĝeneralizi</em>, <em>idealizi</em>, <em>kapitalizi</em>, <em>konkretizi</em>, <em>kriminalizi</em>, <em>kristalizi</em>, <em>matematikizi</em>, <em>modelizi</em>, <em>neŭtralizi</em>, <em>normalizi</em>, <em>parametrizi</em>, <em>polimerizi</em>, <em>popularizi</em>, <em>racionalizi</em>, <em>realizi</em>, <em>sistematizi</em>, <em>spe</em><em>c</em><em>ializi</em>, <em>strukturizi</em>, <em>vaporizi</em>, <em>virtualizi</em>, <em>vokalizi</em> kaj 10 kun alispecaj alternativoj: <em>acidizi</em> à <em>acidetigi</em>, <em>aŭtorizi</em> à <em>permesi</em>, <em>energizi</em> à <em>doni energion</em>, <em>fluorizi</em> à <em>fluoridumi</em>, <em>gudrizi</em> à <em>gudri</em>, <em>kateterizi</em> à <em>katetri</em>, <em>oleizi</em> à <em>olei</em>, <em>remparizi</em> à <em>rempari</em>, <em>sukerizi</em> à <em>sukeri</em>, <em>tetanizi</em> à <em>tetanismigi</em>, <em>tetanizi</em> à <em>tetanumi</em>.</p>
<h2>Inventaro 1</h2>
<p>Laŭ Plena Ilustrita Vortaro la signifo de la pseŭdosufikso –<em>iz</em> estas:<br />
1. apliki al io substancon 2. provizi je 3. apliki metodon elpensitan de iu.</p>
<p>En la eŭropaj lingvoj oni trovas amason da vortoj finiĝantaj je nacilingva ekvivalento de tiu sufikso. Tiam la finaĵo estas simila al –<em>ize</em> (angle, haitie), ‑<em>isere</em> (dane, norvege), &#8211;<em>isieren</em> (germane), ‑<em>iseren</em> (nederlande), &#8211;<em>isera</em> (svede), &#8211;<em>iser</em> (france), &#8211;<em>izar</em> (galege, portugale, hispane), ‑<em>izzare</em> (itale), ‑<em>itzar</em> (katalune), &#8211;<em>iza</em> (rumane), &#8211;<em>iseer</em>&#8230; (estone), &#8211;<em>isoi</em>&#8230; (finne), &#8211;<em>izál</em> (hungare), &#8211;<em>izēt</em> (latve), &#8211;<em>izuoti</em> (litove), ‑<em>ίζεται</em> (greke), &#8211;<em>izovati</em> (kroate), &#8211;<em>izować</em> (pole), &#8211;<em>izovat</em> (ĉeĥe/slovake), &#8211;<em>izirati</em> (slovene), ‑<em>изирате</em> (bulgare), &#8211;<em>изирати</em> (makedone), &#8211;<em>изовать</em> (ruse), &#8211;<em>изовати</em> (serbe) aŭ ‑<em>изувати</em> (ukraine).</p>
<p>Unue ni kolektu la vortojn je –<em>iz</em> en Esperanto:</p>
<ol>
<li> i.     Fundamentaj aŭ alimaniere oficialaj estas <em>civilizi</em> (F), <em>kaŭterizi</em> (F), <em>improvizi</em> (1OA), <em>karakterizi</em> (1OA), <em>mobilizi</em> (1OA), <em>organizi</em> (1OA), <em>centralizi</em> (3OA) kaj <em>kateĥizi</em> (<em>katekizi</em>, 3OA). Sed ili estas radikoj, do la finaĵo –<em>iz</em> ne havas la rolon de sufikso.</li>
</ol>
<p>Ni serĉu plu en TdE<a href="#_ftn1">[1]</a>:</p>
<ol>
<li> ii.     <em>arĝentizita</em>, (<strong><em>d</em></strong>)<strong><em>arsonvalizita</em></strong><a href="#_ftn2">[2]</a>, <em>asfaltizita</em>, <strong><em>demoralizi</em></strong>, <strong><em>ekspertizo</em></strong>, <em>ekzorcizita</em>, <strong><em>evangelizi</em></strong>, <em>ferizita</em>, <strong>fumizas</strong>, <strong><em>galvanizita</em></strong>, <strong><em>hipnotizita</em></strong>, <em>intelektizita</em>, <strong><em>kanalizi</em></strong>, <strong><em>katalizi<a href="#_ftn3"><strong>[3]</strong></a></em></strong>, <em>kaŭĉukizita</em>, <strong><em>klimatiza</em></strong>, <em>komputilizita</em>, <strong><em>legalizi</em></strong>, <em>leŭkoplastizi</em>, <em>marmeladizita</em>, <em>orizita</em>, <strong><em>planizita</em></strong>, <em>pozitivizu</em>, <em>ŝnurizita</em>, <strong><em>sterilizo</em></strong>, <strong><em>stigmatizi</em></strong> kaj <em>vatizita</em>.<br />
El tiuj la grase presitaj estas menciitaj en Plena Ilustrita Vortaro.</li>
</ol>
<p>Krom ili PIV havas ankoraŭ aliajn je –<em>iz</em>:</p>
<ol>
<li> iii.     <em>arbarizi</em>, <em>dentizi</em>, <em>elektrizi</em>, <em>erotizi</em>, <em>feltizi</em>, <em>finizi</em>, <em>gluizi</em>, <em>homizi</em>, <em>jonizi</em>, <em>judaizi</em>, <em>kandizi</em>, <em>kanonizi</em>, <em>kontenerizi</em>, <em>kuprizi</em>, <em>kurarizi</em>, <em>lignizi</em>, <em>magnetizi</em>, <em>mastizi</em>, <em>meĥanizi</em>, <em>metalizi</em>, <em>mitridatizi</em>,  <em>najlizi</em>, <em>nervizi</em>, <em>ozon</em>(<em>iz</em>)<em>i</em>, <em>paledizi</em>, <em>plastizi</em>, <em>polarizi</em>, <em>porfirizi</em>, <em>presurizi</em>, <em>ringizi</em>, <em>sekularizi</em> (Z), <em>signalizi</em>, <em>ŝaptalizi</em>, <em>ŝtalizi,</em> <em>terorizi</em>, <em>trabizi</em>, <em>tubizi</em>, <em>vaporizi</em> kaj <em>vaskulizi</em>. Ili ĉiuj estas derivitaj de radikoj, ĉu oficialaj, ĉu novaj vortoj.<br />
Ankaŭ derivitaj, sed de propra nomo, estas jenaj verboj en PIV:<em> faradizi</em>,<em> galvanizi</em>,<em> makadami</em>,<em> mercerizi</em>,<em> pasteŭrizi</em>,<em> ŝaptal(iz)i </em>kaj, respektive de Faraday, Galvani, McAdam, Mercer, Pasteur kaj Chaptal<a href="#_ftn4">[4]</a>.<br />
Krom tio ekzistas kompreneble radikoj je <em>–iz</em>, en kiuj la etimologia deveno estas facile divinebla<a href="#_ftn5">[5]</a>:<em> aklimatizi </em>(Z, de<em> klimato</em>),<em> </em><em>centralizi</em> (de<em> centro</em>),<em> ekvalizi</em> (de<em> egala</em>),<em> harmonizi </em>(d<em>e harmonio</em>),<em> irizi</em> (de<em> iriso</em>),<em> liofilizi</em> (supozeble de<em> liofila<a href="#_ftn6"><strong>[6]</strong></a></em>),<em> lokalizi</em> (de<em> loko), traŭmatizi, urbanizi</em> (de<em> urbo</em>) kaj<em> vernalizi </em>(d<em>e vernal = </em>printempeca)<em>, vulkanizi</em> (de<em> vulkano</em>) ktp kaj grupo da medicinaj terminoj finiĝantaj je <em>‑tomizi<a href="#_ftn7"><strong>[7]</strong></a></em>.<br />
Ĉi-tiuj vortoj ne multe interesas nin, ĉar ili ne estas rekte derivitaj de esperantaj radikoj aŭ novaj vortoj, kvankam en la fontolingvoj ili estas ofte rekoneblaj kiel derivitaj vortoj.<br />
Inspektado de Reva Vortaro liveras ankoraŭ unu ekstran derivitan vorton:<em> oksigenizi</em> kaj<em> valorizi</em>. Mi ankaŭ konsideris kelkajn vortojn proponitajn de Sergio Poprovskij en diskuto en <a href="mailto:revuloj@yahoogroups.com">revuloj@yahoogroups.com</a> :<em> militizi</em>,<em> ordizi</em>,<em> gasizi</em>,<em> akvizi</em>,<em> industriizi</em>.</li>
</ol>
<p>iv.     Kvara fonto estos la ideo, ke ekzistas multaj vortoj je &#8211;<em>iz</em>, kiujn ni ne trovis, sed kiuj eble jam estis ie uzitaj de esperantistoj, aŭ se ne, havas konsiderindan ŝancon esti ekuzotaj.<br />
Sed ĉar ili estas ĝenerale malpli enradikiĝintaj ol la vortoj trovitaj el la supraj tri fontoj, ni klopodu unue trovi utilan klasadon de vortoj el la fontoj ii. kaj iii. La potencialaj novaj vortoj en Esperanto estos traktataj <a href="#kvarafonto">poste</a>.<br />
Provo je klasado de vortoj kun ŝajnsufikso –<em>iz</em> laŭ ties signifo en skribe uzata Esperanto</p>
<p>Gvidaj demandoj en la provo estos: Kio estas la signifo de –<em>iz</em> en la koncerna vorto? Ĉu la vorto estas tutmonde internacia  (laŭ <a href="http://www.esp-evoluo.org">www.esp-evoluo.org</a>)? Ĉu por ĝi ekzistas taŭga sinonimo? Ĉu la trovita sinonimo povas servi kiel modelo por trovi sinonimojn por aliaj vortoj je –<em>iz</em>?<br />
En tiu esplorado ni konsideros ankaŭ la priskribojn de la koncernaj vortoj en la retpaĝoj de SSV (<a href="http://www.bonalingvo.org/index.php?title=Simplaj_samsignifaj_vortoj">http://www.bonalingvo.org/index.php?title=Simplaj_samsignifaj_vortoj</a>) kaj en la tiel nomata Reta Vortaro aŭ ReVo (<a href="http://www.reta-vortaro.de/revo">http://www.reta-vortaro.de/revo</a>).<br />
Strebante al plejeble granda diferencigo je signifoj, mi trovis jenajn kategoriojn:<br />
1. kovri per substanco<br />
2. provizi je iu aparato aŭ sistemo (laŭ tempo kaj cirkonstancoj limigita skalo aŭ laŭ ĝenerala disvastigo de nova teĥniko)<br />
3. provizi je io alia ol surfaca substanco aŭ aparato (provizante je iu ekstera eco, penetrigante en ĝin novan substancon aŭ strukturon aŭ por plibonigi ĝian kvaliton aŭ uzeblecon)<br />
4. uzi metodon/aparaton elpensitan de la persono nomita en la radiko<br />
5. plibonige trakti ion, ne kovrante ĝin, aŭ kuraci iun<br />
6. funde ŝanĝi ion/iun laŭ konsisto aŭ karaktero<br />
7. doni iun senton aŭ emocian kvaliton<br />
8. restkategorio</p>
<ol>
<li>La vortoj kiuj portas la signifon <strong>kovri per substanco</strong> estas: <em>arĝentizita</em>, <em>asfaltizita</em>, <em>feltizi</em>, <em>ferizita</em>, <em>gluizi</em>, <em>kandizi</em>, <em>kaŭĉukizita</em>, <em>kuprizi</em>, <em>leŭkoplastizi</em>, <em>metalizi</em>, <em>najlizi</em>, <em>orizita</em>, <em>plastizi</em>, <em>ŝtalizi</em>, <em>vatizi<a href="#_ftn8"><strong>[8]</strong></a></em>. Ili povas same bone esti prezentitaj de la verbo sen ‑<em>iz</em>: <em>arĝenti</em>, <em>asfalti</em>, <em>felti</em>, <em>feri,</em> <em>glu</em>(<em>aĵ</em>)<em>i <a href="#_ftn9"><strong>[9]</strong></a></em>, <em>kandi</em>, <em>kaŭĉuki</em>, <em>kupri</em>, <em>leŭkoplasti</em>, <em>metali</em>, (<em>al</em>)<em>najli</em>, <em>ori</em>, <em>plasti</em>, <em>ŝtali</em>, <em>vati </em>aŭ per <em>arĝentumi</em>, <em>asfaltumi</em>, <em>feltumi</em>, <em>kaŭĉukumi</em>, <em>kuprumi</em>, <em>leŭkoplastumi</em>, <em>metalumi</em>, <em>najlumi</em>, <em>orumi</em>, <em>plastumi</em>, <em>ŝtalumi</em>, <em>vatumi</em>.<br />
Ĉu la formoj je –<em>um­ </em>ne estas jam malnovmodaj?<br />
En kazoj, ke oni volas esprimi, ke oni alfiksas metala(j)n aĵo(j)n sur iu objekto, ofte el ligno aŭ ledo, por firmigi ĝin aŭ doni al ĝi uzeblecon, oni uzu <em>garni</em>: <em>fergarni </em>pordon (Z), <em>fergarnitaj </em>botoj<a href="#_ftn10">[10]</a>, <em>arĝentogarnita </em>bastono, eventuale ankaŭ <em>feltogarni</em> (ĉar la felto ne estas integra parto de la feltataĵo<a href="#_ftn11">[11]</a>). Tial iuj metaloj donas okazon al du malsamaj vortoj: <em>kupri</em>, se temas pri elektroliza apliko de tavolo de kupro, kaj <em>kuprogarni</em>, se temas pri ornama fiksado de kupraj partoj sur uzobjekto.<br />
Anstataŭ <em>kupri</em>, <em>metali</em>, <em>plasti</em>, <em>ŝtali</em> oni ankaŭ povas diri <em>kuprotegi</em>, <em>metaltegi</em>, <em>plastotegi</em>, <em>ŝtaltegi</em>. Tiu formo enhavas la ideon, ke la kovrado estas tuta kaj ‑ supozeble &#8211; sufiĉe dika.<br />
PIV donas kiel signifon de <em>felti</em>: &#8220;Kunpremi mane au maŝine bestoharojn por fari felton&#8221;. Strange, kial ne <em>feltigi</em>?<br />
Al la kategorio de senafikasj verbigoj oni povas aldoni la vortojn, kiuj signifas <strong>aldoni iun</strong> <strong>ingrediencon: </strong>fum(aĵ)on, sukeron, salon<a href="#_ftn12">[12]</a>.<strong><br />
</strong>Kiam la intenco aŭ efiko estas ŝanĝi la aspekton aŭ guston de iu objekto per la suresto de fumo, oni diru <em>fumaĵi</em>. ReVo priskribas: &#8220;nigrigi per fumo&#8221; (vitraĵon), &#8220;saturi per fumo&#8221; (ŝinkon<a href="#_ftn13">[13]</a>).<br />
Kiam PIV priskribas <em>fumizi</em> kiel &#8220;blovi fumon sur plantojn por mortigi insektojn&#8221;, la fumo ne efikas kiel ingredienco aŭ kovraĵo sur la plantoj. Ĝi pli signifas krei brumon da fumo, kiel ankaŭ en la frazo &#8220;Ni ne havas elektran lumon kaj petrollampo <em>fumizas</em>.&#8221; <a href="#_ftn14">[14]</a> &#8220;Blovi fumon sur ion&#8221; en korekta Esperanto povus esti: <em>fumaĵi</em> <a href="#_ftn15">[15]</a> kaj &#8220;disvastigi malpuran fumon&#8221; <em>fumaĉi</em>.<br />
Tiel <em>fumaĉi</em> koheras kun la ne-transitiva signifo de <em>fumi</em>: ellasi fumon.</li>
<li>La verboj kiuj signifa<strong>s provizi je iu aparato aŭ sistemo</strong>, laŭ ajna skalo<strong>, </strong>konsistigas vastan kategorion. Tia kapablo povas rilati al elektreco, klimato de salono, militado, ordigo, hejtado, elverŝado de akvo el krano, komputiloj, plano ktp.
<ol>
<li>Ni komencu kun tre fuĝema vorto kaj ĝiaj sambazaj verboj:<em> elektrizi</em>.<br />
<strong>&#8211; elektrigi</strong><br />
Elektristo venas por instali elektran hejtadon. Li faras la hejtadon elektra. Ĉu li <em>elektrigas</em> la hejtadon? Mi dirus, ke jes. La trajno moviĝas per dizelo. Oni faras la fervojon elektra. Ĉu oni <em>elektrigas</em> la fervojon? Mi dirus, ke jes. Tiu vorto apartenas al kategorio 5.<br />
&#8211; Ĉar <em>klimatizi</em> estas simila vorto laŭ teĥnika branĉo, ni traktas ĝin ĉi-tie.<br />
Pro la konkurencado kun la vorto <em>air conditioning</em> ĝi havas nur limigitan internaciecon: 52,4% inter eŭropaj lingvoj, 29,4% inter la lingvoj tutmonde<a href="#_ftn16">[16]</a>.<br />
Ĝi ricevas en la listo de &#8220;simplaj samsignifaj vortoj&#8221;<a href="#_ftn17">[17]</a> malrekomendon kun kiel alternativoj <em>aerreguligi</em>, <em>malhejti</em>. <em>Malhejti</em> estas ne-oportuna<a href="#_ftn18">[18]</a>, eble a<em>erreguligi</em>. Ankaŭ la vorto <em>klimatigi</em> ne povas konkurenci kun <em>klimatizi</em>, se juĝi laŭ la trafoj en interreto. Tial, eĉ se kontraŭvole, ni devas akcepti <em>klimatizi</em> kiel novan vorton. Sed ĝia uzado ne konsistigas ĝeneralan argumenton por akceptado de la pseŭdosufikso –<em>iz</em>.</p>
<p>&#8211; <strong>elektrizi<br />
</strong>Se temas pri<strong> ĝenerala disvastigo </strong>de elektroproduktado kaj distribuad<strong>o, </strong>kaj ne pri elektrigo de unu aparato aŭ unu fervojo, oni internacie parolas ĉefe pri<em> electrification<a href="#_ftn19"><strong>[19]</strong></a></em>.<br />
Estus mirige esprimi la enkondukadon de elektra reto en vilaĝon kiel<em> elektrigo</em>. Ĉu la vilaĝo fariĝas elektra? Ne.<br />
Do kiujn valorpaperojn havas la pseŭdosufikso <em>–iz</em>?<br />
Sergio Poprovskij en <a href="mailto:revuloj@yahoogroups.com">revuloj@yahoogroups.com</a> pledas por ĝi skribante:<em><br />
</em><em>&#8211; ELEKTRIZI estas krei la infrastrukturon por uzi la elektron</em>;<em><br />
&#8211; En matematiko, oni povas ORDIZI aron (difini ordorilaton, provizi la aron je ordo</em><em>)</em> ktp<a href="#_ftn20">[20]</a><br />
&#8211;<em> </em><em>oni povas AKVIZI vilaĝon (krei la necesajn rimedojn por akvoprovizo kaj konekti al akvofonto)</em><a href="#_ftn21"><em><strong>[21]</strong></em></a><em><br />
&#8211; MILITIZI signifas prepari la landon por milito, tio estas afero kompleksa: oni bezonas militizi la ekonomion, oni bezonas eduki la landanojn, krei konvenan etoson ktp. Oni povas paroli pri ĉiu tasko aparte, tamen ankaŭ la ĝenerala koncepto estas bezonata (se temas pri serioza situacio).<br />
La derivaĵo estas sufiĉe kohera kun &#8220;elektrizi&#8221;, INDUSTRIIZI(ta), KOMPUTILIZI ktp</em>.<br />
Kiom koncernas <em>elektrizi</em>, mi samopinias kun li. Vidu cetere <em>elektrigi</em> sub kategorio 5.<br />
Ekzistas aliaj kazoj de ĝenerala disvastig<strong>o de nova teĥniko</strong>:<em> planification</em>, ĝenerala provizado je<em> gaso</em>,<em> poŝto</em>,<em> telefonado</em>,<em> konteneroj</em> ktp. Ĉio tio ŝajnas sufiĉe interesa kaj alloga por kaj naturlingvemuloj kaj skemismemuloj, kiuj lastaj antaŭvidas serion da novaj vortoj finiĝantaj je <em>–iz</em>.<br />
Tamen oni serĉu eblajn alternativojn<a href="#_ftn22">[22]</a>. Vidu plue sub d.</p>
<p>&#8211; <strong>elektri</strong><br />
La verboj<em> elektri</em> kaj <em>elektrumi</em> havas – laŭ ReVo – tri signifojn:</p>
<ol>
<li> i.      estigi sur materia objekto elektran ŝargon (per frotado aŭ konekto kun tensifonto)</li>
<li> ii.      Meti sub la influo de elektro, kuraci per elektro</li>
<li> iii.      Eksciti, entuziasmigi, movigi, skui</li>
</ol>
</li>
</ol>
</li>
</ol>
<p>Mi konsentas pri la unua signifo. Laŭ kategorio 1. &#8220;kovri per substanco&#8221; povas esti esprimita per la senafiksa verbo aŭ per –<em>umi</em>, kvankam en ĉi-tiu kazo ne estiĝas kovra tavolo. La stango estas <em>elektr</em>(<em>um</em>)<em>ita<a href="#_ftn23"><strong>[23]</strong></a></em>.<em> </em>Ĝi ne estas nek fariĝas <em>elektra</em>. La sufikso &#8211;<em>um</em> ŝajnas al mi ĉi-tie malpli oportuna.<br />
<strong>elektrumi<a href="#_ftn24"><strong>[24]</strong></a></strong><br />
Se drato estas <em>elektra </em>(kondukta je elektro<em>, </em>ne<em> elektrita</em>), tiam oni povas fari, ke <em>elektro</em> fluadas tra ĝi. Ĉu iu <em>elektris</em> la draton, provizis ĝin je <em>elektro</em>? Ne, tio ŝajnas al mi stranga por diri, kvankam fizike ĝusta. Ĝi ja signifus, ke oni povas <em>elektri</em> <em>elektran </em>draton. Kiel do esprimi <em>ŝalti elektron</em>?<br />
<em>Elektrigi</em> la draton estas same ne-oportuna. Pli bone ni turnu nin al la sufikso –<em>um</em>. <em>Elektrumi</em> signifu meti <em>elektran</em> tension.<em> </em>Tio malfermas la vojon al ekzemple <em>elektrumi </em>barilon (por fortimigi la bestojn kiuj restu malantaŭ la barilo).<br />
Ekzistas du aliaj uzmanieroj de la radiko <em>elektro</em>, por kiuj la difinitaj sufiksoj ne oportunas:<br />
&#8211; Meti pacienton sub la influo de elektro, kuraci per elektro<br />
&#8211; Eksciti, entuziasmigi, movigi, skui (el ReVo)<br />
Ankaŭ tiam oni uzu <em>elektrumi</em>.</p>
<ol>
<li>Aliaj verboj pri organizeca aŭ socia <strong>ĝenerala disvastigo de nova teĥniko</strong>:<br />
Ni ankoraŭ ne traktis <em>komputilizi</em> (ekz. kompanion, landon), <em>kontenerizi</em>, <em>meĥanizi</em> (anstataŭigi malnovajn laborfortojn per maŝinoj, ekz. agrikulturon), <em>motorizi</em> (armeon) kaj <em>planizi</em> (ekonomion), nek la vortojn proponitajn de Sergio Pokrovskij (vidu sub b.): <em>akvizi</em>, <em>gasizi</em>,<em> industriizi </em>kaj <em>militizi</em>.<br />
Tiu specifa signifo de socia difuzado meritas esti dedistingita de la signifoj de<em> komputiligi</em><a href="#_ftn25">[25]</a>, <em>kontenerigi</em> (meti en konteneron<a href="#_ftn26">[26]</a>), <em> kontenerkapabligi</em> (havenon<a href="#_ftn27">[27]</a>),<em> meĥanigi</em> (la kalkuladon), <em>motorigi </em>(muelilon, teleskopon) kaj <em>plani</em> (ekz. vojaĝon), kiuj rilatas al <strong>laŭ tempo kaj cirkonstancoj limigita skalo</strong>.<br />
&#8211; <em>Elektrizi</em>, kvankam ne-internacie<sup>11</sup>, estas sufiĉe, miaopinie, enradikiĝinta en la lingvo kaj troviĝas en ĉi-tiu signifo en PIV kaj en ReVo.<br />
Oni eble rimarkigos, ke la pli kutima internacia signifo de <em>elektrizi</em> (ekz. de la franca <em>électriser</em>) estas 1. ŝargi elektre 2. entuziasmigi, ekzalti, dum &#8220;provizi per instalado de elektra sistemo&#8221; estas redonata internacie per <em>electrify</em>, <em>électrifier</em> (<em>elektrifiki</em><a href="#_ftn28">[28]</a>). Sed la emo enpreni vortojn el fremdaj lingvoj etimologie (tiel ke la signifo difinas la formon: &#8211;<em>ifier</em>/-<em>ify</em> à &#8211;<em>ifiki</em>) ŝajne ne estis sufiĉe forta. Venkis la analogeco inter la signifoj &#8220;disvastigo de nova teĥniko<strong>&#8220;: </strong>logikeco super etimologieco.<br />
&#8211; Kvankam <em>komputilizi</em> figuras nek en PIV, nek en ReVo ĝi ĝuste plenumas la kondiĉon de tutmonda internacieco<a href="#_ftn29">[29]</a> &#8211; pene, pro la konkurencado kun la ne-internacia vorto <em>informatisation</em> (el la franca).<strong><br />
</strong>&#8211; Pri <em>planizi</em>, kiu, kiel pluraj aliaj vortoj je –<em>iz</em>, estas trovebla nur en PIV<a href="#_ftn30">[30]</a>, mi hezitas, ĉar ekzistas alia maniero por distingi inter la du signifoj de <em>planizi</em>: <em>planigi</em> por la sistema aplikado de planado al iu makroprocezo kaj <em>plani</em> por <em>fari planon</em>. Ĝi estas ne-internacia. Vidu 3a.<br />
Dume oni povas ankoraŭ diri <em>enplanigi<a href="#_ftn31"><strong>[31]</strong></a>, s</em>e temas pri pli sistema planado.<br />
&#8211; El la diskuto, farita de &#8220;revuloj&#8221; <a href="#_ftn32">[32]</a> oni ricevas la impreson, ke la plimulto inkliniĝas al <em>militarizi</em>, ne <em>militizi</em> (ankaŭ <em>armeigi</em>, <em>militismigi</em> kaj <em>militistigi</em> estis proponataj). Tio estas tute prava, ĉefe ĉar <em>militarisation</em> estas tutmonde internacia vorto<a href="#_ftn33">[33]</a>.<br />
&#8211; PIV notas, ke la signifo de <em>ordi</em> kiel &#8220;meti ordon&#8221; estas arĥaika. Serĉo en Kukolo (Google) kaj Tekstaro konfirmas tion<a href="#_ftn34">[34]</a>.  Tio malfirmigas la pledon de Pokrovskij<sup>12</sup> distingi inter <em>ordi</em> (esti en ordo), <em>ordigi</em> (meti ordon) kaj <em>ordizi</em> (provizi je – matematike difinita – ordo). La nocion &#8220;provizi je ordo&#8221; PIV signifigas <em>ordi</em>. Ĉu tiu uzado estas ĝenerala, mi ne scias. Mi trovis ĝin ankaŭ ĉe Kiselman (Esperantologia Konferenco en Tel-Avivo 2000).<br />
&#8211; Mi ne trovis vorton en nacia lingvo, kiu redonas la signifon, kiun Pokrovskij atribuas al <em>gasizi</em>. Kion enhavas la infrastrukturaj ŝanĝoj por povi provizi loĝantaron aŭ industrion je gaso dependas de la lando, la energimerkato kaj la speco de gaso kaj entenas plurajn fazojn. Ne unu vorto povas priskribi tion.<br />
La lastan fazon de la infrastrukturaj ŝanĝoj oni povas priskribi per: konektado de la konsumantoj al la gasdistribua reto.<em><br />
&#8211; </em>Por<em> akvizi</em> validas same kiel por <em>gasizi</em>. Lastafaze la konsumantoj estas konektitaj al la akvodistribua reto.<br />
&#8211; La vorto <em>industriizi</em>, cetere same kiel la antaŭaj vortoj je –<em>iz­ </em>ne estas trovebla en Tekstaro. Anstataŭ <em>industriizi</em> oni trovas ekskluzive <em>industriigi</em>.</li>
<li><strong>provizi je io</strong> <strong>alia ol surfaca substanco aŭ aparato</strong> estas la baza ideo enhavata en <em>arbarizi</em>, <em>dentizi</em>, <em>finizi</em>, <em>intelektizita</em>, <em>kurarizi</em>, <em>lignizi</em>, <em>magnetizi</em>, <em>nervizi</em>, <em>planizi</em>, <em>polarizi</em>,<em> ringizi</em>, <em>signalizi</em>, <em>stigmatizi</em>, <em>ŝnurizi</em>, <em>trabizi</em>, <em>tubizi</em>, <em>valorizi</em> kaj <em>vaskulizi</em>.<br />
Laŭ tiuj vortoj iu fenomeno, aĵo aŭ eco estas atribuata aŭ penetras en iun sistemon, strukturon, objekton aŭ personon.</p>
<ol>
<li>Per <em>intelektizi</em>, <em>magnetizi</em>, <em>polarizi<a href="#_ftn35"><strong>[35]</strong></a> </em>kaj <em>stigmatizi</em> oni indikas <strong>provizon je iu ekstera eco</strong>: intelekteco en proklamo<a href="#_ftn36">[36]</a>, magneteca aranĝo al molekuloj en metalo, dupolusa elektra kampo al objekto kaj stigmato(j) en la korpon aŭ publikan bildon de persono. Kial oni ne simple uzis: <em>intelektigi</em>, <em>magnetigi<a href="#_ftn37"><strong>[37]</strong></a></em> kaj <em>stigmatigi</em>?<br />
<em>Planizi</em> vojaĝon aŭ restadon<sup>23</sup>, jam traktita sub 2d. en rilato kun nacia ekonomio, ankaŭ apartenas al ĉi-tiu kategorio kaj tiam povas pli bone esti esprimita per <em>plani</em> aŭ <em>enplanigi</em>.</li>
<li><em>Kurarizi</em>, <em>nervizi</em>, <em>oksigenizi</em>, <em>ozonizi</em>, <em>vaskulizi</em> komune enhavas la ideon <strong>penetrigi substancon aŭ strukturon</strong>: la venenon kuraro en (homan) korpon, nervovojojn aŭ vaskulojn en korpoparton,.<br />
Por <em>kurarizi</em>, <em>nervizi</em> kaj <em>vaskulizi</em> ekzistas taŭgaj alternativoj: <em>kurarigi</em>, <em>ennervigi</em> aŭ <em>provizi je nervoj</em> kaj <em>envaskuligi</em> aŭ <em>provizi je vaskuloj</em>.<br />
<em>Ozonizi</em> akvon havas kiel celon malinfekti ĝin je protozooj kaj aliaj patogenuloj. Ĝi havas mem ne guston, do ne apartenas al la kategorio 1b. La substanco penetras en la fluidaĵon en la formo de gasbobeloj kaj atakante la mikrobojn aŭ spontanee ĝi malkomponiĝas. Ĉar la ozono ne restas, estas malpli ĝuste diri <em>ozonizi </em>ol <em>ozoni</em>. Ne estas mirige, ke PIV donas ambaŭ variantojn: <em>ozoni</em> kaj <em>ozonizi</em>, sed en la angla kaj franca lingvoj oni ĝenerale diras <em>ozonation</em> kaj ne <em>ozonisation</em>. Vidu https://en.wikipedia.org/wiki/Water_purification.<br />
La metodo apartenas laŭ sia signifo al la restkategorio 8. Vidu ankaŭ 5.<br />
ReVo havas alian difinon de <em>ozonizi</em>: <em> </em>&#8220;elektrizi<a href="#_ftn38">[38]</a> la oksigenon de l&#8217; aero, por ĝin aliigi en ozonon&#8221;. &#8220;Aliigi en ozonon&#8221;, ĉu tio ne estas <em>ozonigi</em>?<br />
La ekzemploj en PIV povas fariĝi: <em>ozonigita</em> atmosfero, <em>ozonita</em> akvo, blankigi per <em>ozonado</em>.<br />
La signifo de <em>oksigeni</em> estas, laŭ ReVo: &#8220;<em>oksigenizi</em>, enmeti oksigenon en substancon, saturi ĝin per oksigeno&#8221;<a href="#_ftn39">[39]</a>, tiel donante samtempe difinon de <em>oksigenizi</em>. Ĉar la vortoj en la franca, angla kaj germana estas &#8220;oxygenation&#8221;, &#8220;oxygénation&#8221;, &#8220;Oxygenierung &#8221; (de sango, histo, akvo), ne enhavantaj sufikson –<em>iz</em> aŭ –<em>is</em>, ĉi-tie la vorto <em>oksigenizi</em> ne taŭgas.<br />
Por &#8220;doni oksigenon al akcidentinto&#8221; mi proponas &#8220;<em>oksigenumi</em> akcidentinton (homon kiu suferis akcidenton)&#8221;. Vidu kategorion 5.</li>
<li>La verboj <em>dentizi</em>, <em>finizi</em>, <em>lignizi, mastizi</em>,<em> ringizi,</em> <em>signalizi</em>, <em>ŝnurizi</em>, <em>trabizi</em>, <em>tubizi</em>,<em> </em><em>valorizi</em> kaj <em>vulkanizi</em> estas derivitaj de la nomo de aldonaj objektoj aŭ substanco, <strong>por plibonigi la kvaliton aŭ uzeblecon</strong>, ekzemple de<strong> </strong>rado (per dentoj), rekto (per finpunktoj +∞ kaj -∞), mineja galerio (per ligno, trabo), ŝipo (per masto), masto (per metalaj ringoj)<a href="#_ftn40">[40]</a>, vojo<a href="#_ftn41">[41]</a> (per trafiksignaloj), libro (per fermŝnuro), ŝakto (per tuboj), variablo (per valoro) kaj kaŭĉuko (per pneŭoj).<br />
Escepte de <em>signalizi,</em> <em>valorizi</em> <a href="#_ftn42">[42]</a> kaj <em>vulkanizi</em><a href="#_ftn43">[43]</a> tiuj vortoj ne estas etimologie rilataj al vortoj en fremdaj lingvoj. Ankaŭ ne ekzistas internaciaj vortoj kiuj povus servi kiel alternativoj.<br />
Analoge al vorto kia <em>priplanti</em> (Z)<a href="#_ftn44">[44]</a> por &#8220;provizi je plantoj&#8221; oni povus konsideri la alternativojn <em>pridentigi</em>, <em>prilignigi, priringigi</em>,<em> prisignaligi</em>, <em>pritrabigi</em> kaj <em>pritubigi</em>, sed mi ne trovis<em> </em>tiajn uzojn en interreto. Mi opinias, ke la supre menciitaj vortoj je –<em>iz</em> estas akcepteblaj. Aparta kazo estas <em>arbarizi</em> (nudajn montojn)<a href="#_ftn45">[45]</a>.<br />
Rimarku, ke ekzistas ankaŭ <em>signali<a href="#_ftn46"><strong>[46]</strong></a></em> kaj <em>ŝnuri<a href="#_ftn47"><strong>[47]</strong></a></em>, sed kun aliaj signifoj ol <em>signalizi</em> kaj <em>ŝnurizi</em>.</li>
</ol>
</li>
<li>Vortoj de la kvara kategorio <strong>uzi metodon/aparaton elpensitan de la persono nomita en la radiko</strong> estas facile rekoneblaj: <em>arsonvalizi</em> (Z), <em>faradizi</em>, <em>galvanizi</em>, <em>makadamizi</em>, <em>mercerizi</em>, <em>mitridatizi<a href="#_ftn48"><strong>[48]</strong></a></em> kaj <em>pasteŭrizi</em>, ĉiuj nomataj laŭ la elpensinto de iu aparato aŭ metodo de kuracado ktp. Oni povas el propra faka scio aldoni aliajn: <em>rentgenizi</em>,<em> ŝaptalizi</em>,<em> teslaizi</em>, <em>voltaizi</em>.<br />
Mi opinias, ke por tiu speco de derivitaj vortoj la pseŭdosufikso –<em>iz</em> tute taŭgas.</li>
</ol>
<ol>
<li>Ĉi-tiu kategorio enhavas vortojn signifantajn <strong>plibonige trakti ion, ne kovrante ĝin, aŭ kuraci iun</strong>: <em>ekzorcizi</em>, <em>elektrizi</em>, <em>hipnotizi</em>, <em>kurarizi</em>, <em>liofilizi</em>, <em>oksigenizi</em>, <em>ozonizi</em>, <em>polarizi</em> kaj <em>vaporizi</em>.
<ol>
<li>El tiuj la vorto <em>hipnotizi</em> estas pruveble tutmonde internacia kaj ne bezonas pluan diskuton. Tamen ankaŭ <em>hipnotigi </em>restas ebla.<br />
<em>Ekzorcizi</em><a href="#_ftn49"><sup>[49]</sup></a> estas supersufiĉa vorto, ĉar ekzistas <em>ekzorc&#8217;</em>, radiko kun verba karaktero. Do ne eblas derivi <em>ekzorcizi</em> de <em>ekzorco</em>.<br />
Por <em>liofilizi</em> ReVo proponas la vorton <em>frostosekigi</em>, traduko de la vorto por <em>liofilizi</em> el ĝermanaj lingvoj.</li>
<li>La verbo <em>elektrumi</em> jam estas menciita sub 2c. por signifi, laŭ ReVo: &#8220;meti sub la influo de elektro, kuraci per elektro&#8221;. Tio estas analoga al la signifo de <em>kurarumi</em>. Por la signifo &#8220;eksciti, entuziasmigi, movigi, skui&#8221; vidu sub 7.<br />
Aliaj vortoj kun terapia signifo:<br />
<em>Kurarizi</em> (vidu ankaŭ sub 3b.) kaj <em>elektrizi</em> (vidu sub 2c.) miaopinie ambaŭ estu reprezentataj de sia radiko kun la sufikso –<em>um</em>:  <em>kurarumi</em> kaj <em>elektrumi</em> (vidu ankaŭ sub 7.). Tiel ili estas klare distingeblaj de <em>kurarigi</em> (venenigi) kaj <em>elektrigi</em> (fari elektra, ekz. hejtadon, vidu ankaŭ sub 2a).<br />
Alia substanco, kiu malofte estas uzata terapie, por desinfekti  vundon ekzemple, estas ozono. Kvankam mi trovis tiun signifon nur en fremdaj lingvoj, mi pledas, se bezonate, por <em>ozonumi</em>.<br />
PIV donas &#8220;<em>ozon</em>(<em>iz</em>)<em>i </em>akvon&#8221; por desinfekti kaj plibonigi la guston. Tiu signifo estas tiel proksime al la terapia ke mi rekomendas <em>ozonumi</em>.<br />
&#8220;<em>Ozonizi</em> aeron&#8221; estas teĥnika procedo kiu kreas ozonon, do tiam oni diru <em>ozonigi</em>.<em><br />
</em>Endoni oksigenon al vundito (tiun signifon ReVo tamen ne donas) povas esti nomata <em>oksigenumi</em>.<br />
Fine oni havas <em>vaporizi</em> kun la PIVa signifo &#8220;pritrakti per vaporo aŭ vaporigita substanco&#8221; (vidu ankaŭ sub 8.), ekz. artritan membron. Tiam oni pli bone diru <em>vaporumi</em>.</li>
<li><em>Polarizi</em> havas – internacie<a href="#_ftn50">[50]</a> – tri signifojn: 1. fari, ke elektromagneta vibrado okazu en unu ebeno (ekz. lumon per <em>polariza</em> filtrilo en sunŝirma okulvitro) 2. estigi starantan dupolusan elektran kampon en objekto 3. kreskigi la streĉiĝon inter (grupoj de) homoj per pliakrigo de ilia opinidiseco.<br />
La unua signifo apartenas al ĉi-tiu kategorio. La plej oportuna vorto por tio estas <em>polarigi</em>. Same en la dua signifo. Por la tria signifo vidu sub 7.</li>
</ol>
</li>
</ol>
<ol>
<li>Alia ne facile priskribebla grupo estas tiu de la vortoj <em>evangelizi</em>, <em>harmonizi</em>, <em>jonizi</em>, <em>kanalizi</em> (Z), <em>legalizi</em>, <em>ordizi</em> kaj <em>sekularizi</em> (Z). Mi karakterizas ilin kiel <strong>funde ŝanĝi ion/iun laŭ konsisto aŭ karaktero</strong>.<strong><br />
</strong><em>Evangelizi</em> kaj <em>harmonizi </em> ambaŭ estas tutmonde internaciaj, kun la rezervo ke la tutmondeco de <em>evangelizi</em> estas limigita pro tio, ke ĝi estas mezurebla nur en landoj, kie kristanismo estas iomgrade konata. Ili do estas laŭ difino de la 15a regulo de la gramatiko esperantaj vortoj.<br />
<em>Jonizi</em> ne estas tutmonde internacia kaj sendube devus esti <em>jonigi</em>.<br />
Por <em>kanalizi</em> mi proponas la vorton (<em>en</em>)<em>kanaligi</em>.<br />
Aparta kazo estas <em>legalizi</em>, ne tutmonde internacia kaj derivita de vorto, kiu nek mem estas tutmonde internacia. <em>Legala</em> simple estas <em>laŭleĝa</em>, do se jam <em>legaligi</em> estas pli bona vorto ol <em>legalizi</em>, ni eĉ ne bezonas sekvi tion kaj simple diru <em>laŭleĝigi</em>.<em> </em><br />
<em>Ordizi</em>, vorto proponita de Poprovskij (vidu sub 2d.), povas esti reprezentata per <em>ordigi</em>.<em><br />
Sekularizi</em> ne estas tutmonde internacia, sed povas esti esprimita per <em>sekularigi</em>.<br />
<em>Demoralizi</em> povas esti klasita en ĉi-tiu kategorio, kvankam ĝi estas enprenaĵo el fremdaj lingvoj kaj ne derivita de la esperanta radiko <em>morala</em>. La vorto estas tutmonde internacia kaj tial jam esperanta vorto.</li>
<li>La sufikso –<em>um</em> miaopinie plej bone taŭgas por signifi <strong>doni iun senton aŭ emocian kvaliton</strong>. Tiel kun la vortoj <em>elektrizi</em> (en la signifo <em>entuziasmigi</em>, <em>ekzalti</em>), <em>magnetizi</em> (en la signifo <em>hipnotizi<a href="#_ftn51"><strong>[51]</strong></a></em>),<em> marmeladizi</em><a href="#_ftn52">[52]</a>, <em>polarizi </em>(en la signifo<em> </em>&#8220;pliakrigi opinidisecon&#8221;): <em>elektrumi</em>, <em>magnetumi,</em> <em>marmeladumi</em>, <em>polarumi</em>.<br />
Sed ekzistas vortoj kun la supra signifo, por kiuj la sufikso –<em>um</em> ne taŭgas: <em>dramatizi</em>, <em>erotizi</em>, <em>terorizi</em> (Z), <em>traŭmatizi</em>.<br />
<em>Dramato </em>ne ekzistas, nur <em>dramo</em>. Logika derivaĵo kun la celata signifo estas <em>dramigi</em>, sed ankaŭ <em>dramumi</em> eblas. La vorto <em>dramatizi</em> estas sufiĉe eŭrope internacia<a href="#_ftn53">[53]</a>, sed ne tutmonde<a href="#_ftn54">[54]</a>.<br />
Same pri <em>erotiza</em>: sufiĉe eŭrope internacia, sed ne tutmonde. Ankaŭ <em>erota</em> ne estas tutmonde internacia. Kontraŭe <em>erotika</em> (<em>erotic</em> anglalingve) estas internacia.<br />
PIV distingas inter <em>erota</em> (rilata al la seksa impulso ĉe homo kaj ĝiaj fizikaj kaj psikaj manifestiĝoj) kaj <em>erotika</em> (temanta pri amo, esprimanta seksan volupton, 3OA). Ĉar miaopinie <em>erotiza</em> havas la signifon de <em>erotika</em>, ties ĝusta alternativo estas <em>erotikigi</em>.<br />
<em>Traŭmatizi</em> estas rekonebla kiel tia en 24 el 28 eŭropaj lingvoj, sed ĝi ne estas tutmonde internacia. Laŭ PIV ĝi estas derivaĵo de <em>traŭmato</em>, sed en neniu lingvo kiu enprenis la origine grekan vorton τραυμα (traŭma), mi trovas konsonanton  t  aŭ similan al  t  post traŭma. Jes troviĝas en ili derivitaj vortoj kun  t, signifantaj <em>traŭmoj</em> aŭ <em>traŭmatismo</em>.<br />
Estas mirakle kiel tia vorto povus esti en vortaro, dum ĝi tute ne estas internacia, dum <em>traŭmo</em> havas altan tutmondan internaciecon<a href="#_ftn55">[55]</a>.<br />
Malrekomendo de <em>traŭmato</em> kompreneble ankaŭ kaŭzas malrekomendon de <em>traŭmatizi</em>. Bona alternativo estas <em>traŭmigi</em>.<br />
<em>Traŭmatizi</em> estas rekonebla kiel tia en 24 el 28 eŭropaj lingvoj, sed ĝi ne estas tutmonde internacia.<br />
Ankaŭ <em>terorizi</em>, en PIV kaj jam uzata de Zamenhof, ne estas tutmonde internacia, kvankam 27 el 28 eŭropaj lingvoj enhavas ĝin. Anstataŭe oni uzu <em>terorigi</em>.</li>
</ol>
<ol>
<li>Restis vortoj <em>aklimatizi</em> (Z), <em>alklimatizi</em>, <em>ekspertiz</em>(<em>ist</em>)<em>o</em>, <em>ekvalizi</em>, <em>fumizi</em>, <em>globalizi</em>, <em>homizi</em>, <em>irizi</em>, <em>judaizi,</em> <em>kanonizi</em> (Bein), <em>komputilizi</em> (en tri malsimilaj signifoj), <em>lokalizi</em>, <em>ozon</em>(<em>iz</em>)<em>i</em>, <em>palatalizi</em>, <em>paledizi</em>,<em> porfirizi</em>, <em>pozitivizi</em>, <em>presurizi</em>,<em> sintonizi</em>, <em>sterilizi</em>, ‑(<em>ek</em>)<em>tomizi</em>, <em>urbanizi</em>, <em>vaporizi </em>kaj <em>vernalizi</em>, por kiuj mi ne trovis komunan karakterizon.
<ol>
<li>Kelkaj el ili estas tutmonde internaciaj:<em> globalizi</em>, <em>kanonizi </em>(en la signifo <em>sanktproklami</em>)<em> </em>kaj<em> lokalizi. </em></li>
<li>Aliaj povas, sen diskuto, esti anstataŭigitaj de ekvivalento kun –<em>igi</em>:<em> sekularigi</em>, <em>steriligi.</em></li>
</ol>
</li>
</ol>
<p>Restas:</p>
<ol>
<li><em>aklimatizi</em> (Z), <em>alklimatizi</em><br />
La Zamenhofa vorto pruviĝas ne sufiĉe tutmonde internacia. Mi proponas <em>alklimatigi</em>, kiel jam la plimulto de vortaroj indikas.</li>
<li>Ekzistas du vortoj kiuj praktike estas uzataj en sama signifo: <em>eksperto</em> kaj <em>ekspertizisto</em>. La unua estas tutmonde internacia, la dua – laŭ la strikta signifo de la sufikso –<em>ist</em> – estas ne ĝusta.  Ricevi &#8220;komision por proponi decidon pri iu duba afero aŭ por taksi la valoron de io&#8221; (la difino en ReVo) ja ne konsistigas apartan fakon, nek estas profesio (kvankam oni povus klopodi fari ĝin el tio). Ĝi estas supozeble portempa tasko sur iu profesia tereno. Oni nomu tian personon <em>ekspertizanto</em>, ne alie. Tiu uzado implicas kompreneble, ke oni akceptas <em>ekspertizo</em> kiel novan vorton, ĉar ĝi ne estas internacia.</li>
<li>Por la faka vorto <em>ekvalizi</em> SSV donas la simpligon <em>egaligi</em>. Tio ne elvokas en mi la ideon de &#8220;ĝustigi aŭ korekti la relativajn laŭtojn de elektronika signalo&#8221;. Pro tio mi preferas <em>ekvilibrigi</em>, se oni ne volas akcepti <em>ekvalizi</em> kiel novan vorton.</li>
<li><em>Homizi</em> signifas, laŭ PIV: &#8220;Industrie modifi, por ke ĝi laŭkonsiste estu kiel eble plej simila al la homa lakto&#8221;. Mi trovis etimologie neniun rilaton kun vorto por <em>homo</em> en aliaj lingvoj. Por laiko la signifo de la vorto estas malfacile komprenebla. Multaj nacilingvaj vortaroj ne enhavas ĝin. La vorto ŝajnas al mi supersufiĉa. Oni havas plurajn alternativojn, ekzemple <em>mamlaktecigi</em>, <em>bebocele modifi</em>, aŭ povas alimaniere priskribi ĝin.</li>
<li><em>Irizi</em> ankaŭ meritas etimologian diskuton. Laŭ origina singifo ĝi ja havas rilaton kun la spektro de blanka lumo, montrata de ĉielarko. Laŭ mia scio la latina vorto <em>iris</em> eniris en Esperanton duforme: kiel nomo por la membrano en la okulglobo kaj por la <em>iriza</em> efekto, kiun tiu membrano fojfoje montras. Motivo por esplori ĉu la du vortoj ne estas derivitaj de la sama baza vorto <em>iris</em>. Pro tio mi inspektis la internaciecon de la vortoj por la angla <em>iridescent</em> (=iriza). Ĉar tio ne liveris sufiĉan tutmondan internaciecon, oni povas nur akcepti <em>irizi</em> kiel novan vorton.</li>
<li><em>Judaizi</em> signifas: &#8220;Observi la judajn morojn aŭ ritojn&#8221;<a href="#_ftn56">[56]</a>. En tio ĝi devias de la plej ofta signifo de vortoj en fremdaj lingvoj de la formo [nacieco; religianeco]+-<em>iz</em>: kultura aŭ politika influo al homoj, ecigi, anigi laŭ la ĉefvorto.<br />
La vorto ne estas tutmonde internacia.<br />
Ĝuste pro ĝia devia signifo, kiu havas neniun rilaton kun <em>judigo</em> kaj nur parte kun <em>judiĝo<a href="#_ftn57"><strong>[57]</strong></a></em>, estas saĝe konservi la vorton en ĝia proponita formo kaj signifo.</li>
<li><em>Komputilizita</em> (alie ol en la signifo de socia difuzado de komputiloj; vidu por tio sub 2d.) troviĝas en <em>Lingva respondo</em> de Sergio Pokrovskij en <em>La Ondo de Esperanto</em> en kombino kun bildofarado.<br />
<em>Komputilo</em> estas derivita de <em>komputi</em>, do mi dirus simple <em>komputita </em>bildofarado, same kiel ekzemple <em>komputita</em> muziko.<br />
Mi serĉis aliajn signifojn de la angla vorto &#8220;computerize&#8221; kaj trovis ankoraŭ:<br />
1. meti en formon, kiun la komputilo povas uzi. Tiun signifon oni povas ankaŭ priskribi per <em>taŭgigi</em>/<em>prepari</em> (por komput(il/ad)o) aŭ <em>antaŭkomputi</em>.<br />
2. stoki en komputilo. Tio estas <em>enkomputiligi</em>.</li>
<li><em>Palatalizi</em> estas la fenomeno laŭ kiu la prononco de konsonanto, plejparte sub la influo de apuda sono, moviĝas en la direkto de la malmola palato, ekzemple k à ĉ, g à ĝ,  h à ŝ. La vorto <em>palatalizi</em> ne troviĝas en PIV aŭ Tekstaro kaj en retdiskutlistoj ĝi aperas malofte. Vikipedio donas la ĝustan formon <em>palataligo </em>aŭ<em> palataliĝo</em>. La sonoj ĉ, ĝ, ŝ k.s. estas <em>palataloj</em> aŭ <em>palatsonoj</em>.</li>
<li><em>Paledo </em>estas  &#8220;laŭnorma transporthelpilo, plata, subveturebla per ĉareto por facila manipulado&#8221; kaj por <em>paledizi</em> vi trovos en PIV: &#8220;Kunigi pecvarojn tiel, ke ili estu transporteblaj per paledoj&#8221;. Sed en la fremdlingvaj difinoj oni trovas ankaŭ varian signifon, nome &#8220;transporti per paledoj&#8221;.<br />
Mi proponas por la unua signifo: <em>porpaledi</em> (kuniga fazo), <em>surpaledigi</em> (surpalediga fazo) kaj por la dua <em>perpaledi</em>. <em>Paledizi</em> estas supersufiĉa vorto kaj ne estas tutmonde internacia.</li>
<li><em>Porfirizi</em> signifas, laŭ PIV: &#8220;tre fajne pulvorigi medikamentan substancon per pistado sur tablo el porfiro&#8221;. Mi proponas uzi anstataŭe: (<em>porfire</em>) <em>pulvorigi</em>. La vorto <em>porfirizi</em> estas supersufiĉa pruntvorto.</li>
<li><em>Pozitivizu </em>estis uzata en artikolo en Monato: <em>Vanesa suferigas vin. Sed, se ni pozitivizu la aferon, tio montras ke ŝi ne estas indiferenta por vi.</em> Laŭ la preferata interpreto de la leganto, ni povas anstataŭigi la vorton per <em>rigardu pozitive</em> aŭ per <em>traktu</em> (la aferon) <em>pozitive</em>. Ne ekzistas argumenton por uzi ĉi-tie derivaĵon per –<em>iz</em>.</li>
<li><em>Presurizi</em> signifas &#8220;igi/teni la premon de aero, akvo aŭ alia substanco je antaŭdefinita alto&#8221;, ekzemple aviadilan kabinon aŭ internan ujon de reaktoro<a href="#_ftn58">[58]</a>. Taŭga alternativo ŝajnas al mi <em>premkonserv</em>(<em>ad</em>)<em>i</em> kaj <em>premapliki</em>. <em>Presurizi </em>ne estas tutmonde internacia.</li>
<li>La vorto <em>sintonizi</em> aspektas al mi malĝusta, ĉar oni donas la ĝustan tonon <strong>al</strong> si, <strong>al</strong> sia instrumento (tiel mi analizas la vorton). Mi ne vidas argumenton por eviti <em>agordi</em>. Ĉu eventuale <em>tonpreni</em> estas taŭga? Ja alia ludanto donas<em> </em>la tonon kaj la agordanto transprenas ĝin.</li>
<li><em>Vaporizi</em> estas menciita en PIV kun la signifo &#8220;pritrakti per vaporo aŭ vaporigita substanco&#8221;, ekzemple drapon (vidu ankaŭ 5.). Tion oni povas anstataŭigi per <em>vapori </em>aŭ <em>vaporaĵi</em> (komparu <em>fumaĵi</em>).</li>
<li><em>Urbanizi </em>kaj <em>vernalizi</em> estas vortoj kiuj ne estas esperante derivitaj de radiko, tiel ke la juĝo pri uzado de –<em>iz</em> fakte ne devas ludi rolon. Malambaŭ estas internaciaj. Anstataŭ <em>urbanizi</em> oni miaopinie bone povas uzi <em>urb</em>(<em>ec</em>)<em>igi</em>. Por <em>vernalizi</em> mi ne trovis taŭgan alternativon. Ĝi estu nova vorto.</li>
<li>La medicinfakaj vortoj, kutime aperantaj en paroj kaj finiĝantaj je –(<em>ek</em>)<em>tomio</em> kaj –(<em>ek</em>)<em>tomizi­</em> (<a href="http://vortareto.free.fr/dictionnaire/indexdictionnaire.htm">http://vortareto.free.fr/dictionnaire/indexdictionnaire.htm</a>) povas oportune esti reprezentataj ankaŭ per la koncerna radiko (nomo de organo, prefere en Esperanto) kun –(<em>el</em>)<em>tranĉo</em> kaj –(<em>el</em>)<em>tranĉi</em>.</li>
</ol>
<p>La vortoj pritraktitaj supre venis el tri fontoj: la Akademia Vortaro, la Tekstaro kaj Plena Ilustrita Vortaro (du aldone el ReVo).<br />
Kvankam tiuj tri fontoj ne estas pruvite reprezentaj por la tuta vortaro de skribita Esperanto, oni povas rigardi ilin kiel la aŭtoritatan parton de tiu vortaro.<br />
Kio nun estas la rezulto de la inventarado pri la uzado de la sufikso –<em>iz</em> en tiu parto?<br />
Klare estas, ke la kategorioj 2. ĝenerala disvastigo de provizado je iu nova aparato aŭ sistemo kaj 3c. provizi je iu akcesoraĵo por plibonigi la kvaliton aŭ uzeblecon estas tiuj, kiuj plej multe invitas al uzado de la sufikso –<em>iz</em>.<br />
Pri kategorio 2. sufiĉas kontroli ĉu la objekto de la ĝenerala disvastigo povas alpreni la kvaliton esprimita en la radiko de la vorto je –<em>iz</em>. Se jes, la alternativo de la sufikso –<em>iz</em> estas la sufikso –<em>ig</em>; se ne, la alternativo povas nur esti priskribo. Urbo ne povas esti elektra, do aŭ <em>elektrizi</em> aŭ priskribo. Hejtado povas esti elektra, do <em>elektrigi</em> hejtadon. Lando ne povas esti milita, do <em>militizi</em> aŭ priskribo, kiel <em>militarizi</em> (ĝi ja ne havas la radikon <em>milit</em>&#8216;).<br />
La nuraj ekzemploj de tutmonde internaciaj vortoj, kiuj estas supersufiĉaj estas <em>hipnotizi</em> (vidu sub 5.) kaj <em>harmonizi</em> (vidu sub 6.), ĉar la pure esperantaj vortoj estas <em>hipnotigi</em> kaj <em>harmoniigi</em>.<br />
<em>Evangelizi</em> sub 6. fakte ne havas sufikson –<em>iz</em> aŭ tie ĝi estas eks-sufikso.</p>
<p>En la kategorioj 6. kaj 8. estas kelkaj vortoj, kiuj estas tutmonde internaciaj kaj pro tio jam povas havi –<em>iz</em>.<br />
En la restkategorio troviĝas nur unu vorto, kiu povas esti konsiderata kiel ne-internacia vorto (almenaŭ ne tutmonde internacia), derivita per –<em>iz</em> kaj ĝenerale akceptita: <em>ekspertizo</em>. <em>Ekvalizi</em> kaj <em>irizi</em> ne estas oficiale derivitaj vortoj.</p>
<h2>Inventaro 2</h2>
<ol>
<li> iv.     Kvara fonto estas la ideo, anoncita jam en Inventaro 1, ke ekzistas multaj vortoj je ‑<em>iz</em>, kiujn ni ne trovis, sed kiuj eble jam estis ie uzitaj de esperantistoj, aŭ se ne, havas konsiderindan ŝancon esti ekuzotaj. Maniero por trovi tiujn potencialajn enprenaĵojn estas inspekti la vortostokon de verboj je –<em>ize</em> aŭ –<em>ise</em> en la angla, je –<em>iser</em> en la franca ktp, menciitan en la komenco de ĉi-tiu studo.<br />
Por trovi la plej gravajn inter ili ni limigu nin al tiuj, kiuj havas artikolon en la anglalingva Vikipedio<a href="#_ftn59">[59]</a>. Por plu selekti el inter ili, mi serĉis tiujn, kiuj havas tradukon en la franca, bazita sur la sama radiko kaj kunmetita kun la infinitiva finiĝo ‑<em>iser</em>. Tio reduktis la nombron de potencialaj enprenaĵoj al 166.<br />
Se la franca kaj la angla enhavas la saman vorton, tiam ekzistas granda ŝanco ke granda plimulto de la eŭropaj lingvoj<a href="#_ftn60">[60]</a> enhavas ankaŭ tiun vorton. Por samplo de sep vortoj<a href="#_ftn61">[61]</a> mi konkludis ke mezume 61% de ili enprenas vorton el la samplo<a href="#_ftn62">[62]</a>.<br />
Mi esperantigis ilin per rekta anstataŭigo de –<em>iser</em> per –<em>izi</em>.<br />
Se nun tia enprenaĵo konsistas el ekzistanta esperanta vorto plus –<em>izi</em>, ĝi donos la impreson esti derivaĵo de tiu esperanta vorto pere de –<em>iz</em>.<br />
El la 164 vortoj restis proksimume 103, kiuj, se enprenitaj/enprenotaj facile povas esti konsiderataj kiel produktoj de la pseŭdosufikso –<em>iz</em> kaj tiam donos plian elanon al ĝi.<a href="#_ftn63">[63]</a> Montriĝas, ke 27 el tiuj 103 estas efektive troveblaj kiel esperantaj vortoj en la reto: 26%.<br />
Kiel ni traktu tiujn potencialajn derivaĵojn per –<em>iz</em>?<br />
Ni unue provu trovi subklasojn. Por vasta pritraktado ne estas spaco.</li>
</ol>
<p>Provo je klasado de potenciale novaj vortoj kun ŝajnsufikso –<em>iz</em> laŭ ties utilo en Esperanto kaj proponado de alternativo(j)</p>
<ol>
<li>Potencialaj enprenaĵoj je –<em>iz</em>, kiuj unuavide havas taŭgan alternativon je –<em>ig</em> aŭ ‑<em>iĝ</em>:</li>
</ol>
<table border="0" cellspacing="0" cellpadding="0" width="511">
<tbody>
<tr>
<td><strong>esperantigo</strong></td>
<td><strong>trovita?</strong></td>
<td><strong>propono</strong></td>
<td></td>
<td><strong>esperantigo</strong></td>
<td><strong>trovita?</strong></td>
<td><strong>propono</strong></td>
</tr>
<tr>
<td>absolutizi</td>
<td valign="top"></td>
<td>absolutigi</td>
<td></td>
<td>komercizi</td>
<td></td>
<td>enmerkatigi,<br />
surmerkatigi</td>
</tr>
<tr>
<td>alfabetizi</td>
<td></td>
<td>alfabetigi</td>
<td></td>
<td>konkretizi</td>
<td>jes<a href="#_ftn64">[64]</a></td>
<td>konkretigi, realigi</td>
</tr>
<tr>
<td valign="bottom">aksiomizi</td>
<td valign="bottom">jes<a href="#_ftn65">[65]</a></td>
<td valign="bottom">aksiomigi</td>
<td></td>
<td>kriminalizi</td>
<td>jes<a href="#_ftn66">[66]</a></td>
<td>kriminaligi</td>
</tr>
<tr>
<td>amerikanizi</td>
<td></td>
<td>usonigi, usonizi</td>
<td></td>
<td>kristalizi</td>
<td>jes</td>
<td>kristaligi, per klara<br />
distingo marki</td>
</tr>
<tr>
<td>anglizi</td>
<td>jes<a href="#_ftn67">[67]</a></td>
<td>angligi</td>
<td></td>
<td>laikizi</td>
<td valign="top"></td>
<td>laikecigi</td>
</tr>
<tr>
<td>arabizi</td>
<td></td>
<td>arabigi, arabizi</td>
<td></td>
<td>matematikizi</td>
<td>jes<a href="#_ftn68">[68]</a></td>
<td>matematikigi</td>
</tr>
<tr>
<td>banalizi</td>
<td></td>
<td>banaligi</td>
<td></td>
<td>modelizi</td>
<td>jes<a href="#_ftn69">[69]</a></td>
<td>modeligi, simuli</td>
</tr>
<tr>
<td>bastardizi</td>
<td></td>
<td>bastardigi</td>
<td></td>
<td>modernizi</td>
<td></td>
<td>modernigi</td>
</tr>
<tr>
<td valign="bottom">brutalizi</td>
<td valign="bottom"></td>
<td valign="bottom">brutali, brutaligi</td>
<td></td>
<td>monumentizi</td>
<td></td>
<td>monumentigi</td>
</tr>
<tr>
<td>burokratizi</td>
<td></td>
<td>burokratigi</td>
<td></td>
<td>nacionalizi</td>
<td></td>
<td>ŝtatigi</td>
</tr>
<tr>
<td>deproteinizi</td>
<td></td>
<td>senproteinigi</td>
<td></td>
<td>neŭtralizi</td>
<td>jes</td>
<td>neŭtraligi</td>
</tr>
<tr>
<td>diagonalizi</td>
<td></td>
<td>diagonaligi</td>
<td></td>
<td>normalizi</td>
<td>jes</td>
<td>normaligi</td>
</tr>
<tr>
<td>diftongizi</td>
<td></td>
<td>diftongigi</td>
<td></td>
<td>paganizi</td>
<td></td>
<td>paganigi</td>
</tr>
<tr>
<td>diskretizi</td>
<td></td>
<td>diskretigi</td>
<td></td>
<td>paralelizi</td>
<td></td>
<td>paraleligi</td>
</tr>
<tr>
<td>dolarizi<a href="#_ftn70">[70]</a></td>
<td></td>
<td>dolarizi</td>
<td></td>
<td>parametrizi</td>
<td>jes</td>
<td>parametrigi</td>
</tr>
<tr>
<td>estetikizi</td>
<td></td>
<td>estetikigi</td>
<td></td>
<td>polimerizi</td>
<td>jes</td>
<td>polimerigi</td>
</tr>
<tr>
<td>eternizi</td>
<td></td>
<td>eternigi</td>
<td></td>
<td>popularizi</td>
<td>jes</td>
<td>popularigi</td>
</tr>
<tr>
<td>familiarizi</td>
<td></td>
<td>kutimigi</td>
<td></td>
<td>privatizi</td>
<td></td>
<td>privatigi</td>
</tr>
<tr>
<td>fetiĉizi<a href="#_ftn71">[71]</a></td>
<td></td>
<td>fetiĉigi</td>
<td></td>
<td>racionalizi</td>
<td>jes</td>
<td>raciigi</td>
</tr>
<tr>
<td valign="bottom">fibrizi</td>
<td valign="bottom"></td>
<td valign="bottom">fibrigi<a href="#_ftn72">[72]</a></td>
<td></td>
<td>realizi</td>
<td>jes</td>
<td>realigi</td>
</tr>
<tr>
<td>formalizi</td>
<td>jes<a href="#_ftn73">[73]</a></td>
<td>formaligi</td>
<td></td>
<td>rusizi</td>
<td></td>
<td>rusecigi, rusigi</td>
</tr>
<tr>
<td>fragilizi</td>
<td></td>
<td>(pli)fraĝiligi</td>
<td></td>
<td>sistematizi</td>
<td>jes</td>
<td>sistemigi</td>
</tr>
<tr>
<td>gramatikizi</td>
<td></td>
<td>gramatikigi</td>
<td></td>
<td>socializi</td>
<td></td>
<td>societemigi,<br />
socialigi</td>
</tr>
<tr>
<td>ĝeneralizi</td>
<td>jes</td>
<td>ĝeneraligi</td>
<td></td>
<td>solenizi</td>
<td></td>
<td>ceremonii, solenigi</td>
</tr>
<tr>
<td>hospitalizi</td>
<td></td>
<td>enhospitaligi</td>
<td></td>
<td>specializi</td>
<td>jes</td>
<td>specialigi</td>
</tr>
<tr>
<td>humanizi</td>
<td></td>
<td>humanigi</td>
<td></td>
<td>strukturizi</td>
<td>jes<a href="#_ftn74">[74]</a></td>
<td>(en)strukturigi</td>
</tr>
<tr>
<td>idealizi</td>
<td>jes<a href="#_ftn75">[75]</a></td>
<td>idealigi</td>
<td></td>
<td>totalizi</td>
<td></td>
<td>totaligi</td>
</tr>
<tr>
<td>ideologizi</td>
<td></td>
<td>ideologiigi</td>
<td></td>
<td>transistorizi<a href="#_ftn76">[76]</a></td>
<td></td>
<td>transistorigi<a href="#_ftn77">[77]</a></td>
</tr>
<tr>
<td>idolizi</td>
<td></td>
<td>idoligi</td>
<td></td>
<td>universalizi</td>
<td></td>
<td>universaligi</td>
</tr>
<tr>
<td>individuizi</td>
<td></td>
<td>individuigi,<br />
individuecigi</td>
<td></td>
<td>vaporizi<a href="#_ftn78">[78]</a></td>
<td>jes</td>
<td>vaporigi</td>
</tr>
<tr>
<td>infantilizi</td>
<td></td>
<td>infanecigi</td>
<td></td>
<td>vektorizi</td>
<td></td>
<td>vektorigi</td>
</tr>
<tr>
<td>islamizi</td>
<td>jes<a href="#_ftn79">[79]</a></td>
<td>islamigi, islamizi</td>
<td></td>
<td>vertikalizi</td>
<td></td>
<td>vertikaligi</td>
</tr>
<tr>
<td>kanonizi<a href="#_ftn80">[80]</a></td>
<td></td>
<td>enkanonigi</td>
<td></td>
<td>viktimizi</td>
<td></td>
<td>viktimigi</td>
</tr>
<tr>
<td>kapitalizi<a href="#_ftn81">[81]</a></td>
<td>jes</td>
<td>kapitaligi</td>
<td></td>
<td>virtualizi</td>
<td>jes</td>
<td>virtualigi</td>
</tr>
<tr>
<td>kartelizi</td>
<td></td>
<td>karteligi</td>
<td></td>
<td>vokalizi<a href="#_ftn82">[82]</a></td>
<td></td>
<td>voĉigi</td>
</tr>
<tr>
<td>katolikizi</td>
<td></td>
<td>katolikigi</td>
<td></td>
<td>vokalizi</td>
<td>jes<a href="#_ftn83">[83]</a></td>
<td>vokaligi</td>
</tr>
</tbody>
</table>
<p>Iuj el la supre notitaj vortoj estas ankaŭ trovitaj kun alia signifo kaj tiam ne havas simplan alternativon:<br />
<em>Dolarizi </em>(el <em>dollarise</em>): uzi la dolaron paralele al aŭ anstataŭ la hejma valuto kiel stokilon de valoro, unuecon de kalkulo, kaj/aŭ interŝanĝan valuton ene de la hejma ekonomio. Vikipedio uzas ankaŭ por ĉi-tiu dua signifo la terminon <em>dolarigi.</em><br />
Tio ŝajnas al mi ne-oportuna, ĉar supozigas, ke la propra valuto malaperas. Pro la ĝenerala disvastigo de tiu<strong> </strong>uzmaniero de dolaro (komparu <em>meĥanizi</em>, <em>motorizi </em>kaj aliaj<em> </em>sub 2d.) oni povas diri <em>dolarizi</em>. Tamen tiam, se la sama fenomeno okazas kun la eŭro, en sudorient-eŭropa lando ekz., oni diru ankaŭ <em>eŭrizi</em>.<br />
<em>Kapitalizi</em>:<em> </em> ŝanĝi la financan strukturon de entrepreno per aldono de rezervoj al la kapitalo aŭ per redukto de la nominala valoro de akcioj kaj altiro de nova riskokapitalo. Ĝenerale: aldoni al la kapitalo.</p>
<p>Mi trovis du potencialajn esperantajn vortojn je –<em>iz</em>, kiuj estas esprimeblaj per la sufikso –<em>iĝ</em>: <em>metastazizi</em> (ne efektive trovita) à <em>metastaziĝi</em>; <em>fibrizi</em> à <em>fibriĝi</em></p>
<p>Estas unu grupeto da vortoj, esprimantaj &#8220;procezon de alpreno de kulturo aŭ iuj karakterizoj de alia popolo&#8221; aŭ &#8220;la portadon al regiono sub dominado de iu popolo aŭ lando&#8221;, kiun mi volas trakti aparte: <em>afrikanizi</em><a href="#_ftn84">[84]</a>, <em>amerikanizi</em>, <em>arabizi</em> kaj <em>rusigi</em>.<br />
Tiu grupeto povas facile esti plilongigita per vortoj kun similaj ideoj, kiaj <em>hispan</em>(<em>ic</em>)<em>ize</em> (<em>hispanizi</em>), <em>islamizi</em>, <em>christianize</em> (<em>kristanizi</em>), <em>sinicize </em>(<em>ĉinizi</em>)<a href="#_ftn85"><em><strong>[85]</strong></em></a>. Pri ili mi faru jenajn rimarkigojn:</p>
<p>&#8211;      Se temas pri lando, la internacieco de la vorto kun –<em>iz </em>estas malfacile difinebla.<br />
<em>Afrikanize </em>ne estas tutmonde internacia pro manko je lingvoj en kiu tiu ideo entute ekzistas. Ja la sociaj kaj politikaj ŝanĝoj kiuj iras kun la afrikanigo de la eks-kolonio nur efektis la mensojn de la koloniintoj kaj la koloniitoj kaj tial koncernaj vortoj nur eniris iliajn lingvojn. Same pri <em>arabizi</em>, <em>hispanizi</em>, <em>sinicize</em>. Nur <em>amerikanizi</em> montriĝas tutmonde konata ideo kaj estas tutmonde internacia vorto. Por Esperanto tamen tio ne povas havi konsekvencon, ĉar <em>Ameriko</em> estas kontinento, de kio Usono nur faras relative malgrandan parton. Se oni akceptus <em>amerikanizi</em> kiel vorton laŭ la 15a regulo, ĝi havus alian signifon ol atendata.<br />
Alia problemdona vorto estas <em>romanize</em>, kiu – internacie &#8211; havas du signifojn: <em>romi</em>(<em>an</em>)<em>igi</em> (fari parton, kulture kaj/aŭ politike, de la Romia regno) kaj <em>romiaĵigi</em> (transliterumi al latinaj literoj). Dependas de la lingvo, ĉu la kuranta signifo estas la unua, la dua aŭ ambaŭ. <em>Romanize</em> estas tutmonde internacia vorto, sed oni ne povas esti certa, ĉu ĝi estas tutmonde internacia laŭ ambaŭ signifoj. Se oni konsideras la du ideojn kiel variaĵojn de pli vasta koncepto, nome de <em>romiigi</em> = <em>romiaĵigi</em> plus <em>romi</em>(<em>an</em>)<em>igi</em>, oni devus akcepti <em>romanizi</em> esperanta vorto laŭ la 15a regulo. Alia argumento por tio estas, ke <em>romanizi</em> havas ege grandan akceptiĝon en la eŭropaj lingvoj: 97% de la parolantoj povas rekoni ĝin en sia propra lingvo.<br />
Kial tamen enpreno en Esperanton ne estus bona solvo?<br />
La esperantigo <em>romanizi</em> sugestas, ke <em>romana</em> havas la signifon <em>romiana </em>aŭ <em>romia</em>. Laŭ PIV jes <em>romana</em> signifas &#8220;rilata al la antikvaj romanoj&#8221; kaj Zamenhof eĉ skribis &#8220;la <em>romana</em> fundamento de nia lingvo&#8221;. Tial estas malrekomendinde uzi la vorton <em>romanizi</em> en la senco <em>romi</em>(<em>an</em>/<em>aĵ</em>)<em>igi<a href="#_ftn86"><strong>[86]</strong></a></em>. Oni nur povus kompreni ĝin kiel &#8220;provizi je romanlibroj&#8221;. Se oni volas uzi la sufikson –<em>iz</em>, la nuraj logike defendeblaj formoj estas <em>romi</em><em>-izi</em> aŭ <em>romian</em><em>-izi</em>.<a href="#_ftn87">[87]</a></p>
<p>Vorto kulturhistorie  proksima al <em>romanize</em> estas <em>hellenize</em>. Ĝi ne estas tutmonde internacia, sed kiel ideo tiom intime ligita al la Eŭropa estiĝo, tio ne estas rimarkiginda. Ene de la eŭropaj lingvoj ĝi estas tre internacia: 97,8% de la parolantoj povas rekoni ĝin en sia propra lingvo.<br />
Malgraŭ la etimologiaj problemoj kun <em>amerikanizi</em>, <em>romanizi</em> kaj <em>helenizi</em>, mi opinias, ke la ĝenerala komuna ideo de tiuj vortoj, la akcepto de nova potenca ekonomio aŭ kulturo en granda parto de la tiutempe moderna mondo, estas tiel speciala, ke ĝi meritas &#8220;specialan&#8221; sufikson –<em>iz</em>, pli ol simplan –<em>ig</em>. Por solvi la etimologian problemon oni tamen devus elekti <em>uson</em>(<em>an</em>)<em>izi</em> anstataŭ <em>amerikanizi</em> kaj <em>romi</em>(<em>an</em>)<em>izi</em> anstataŭ <em>romanizi</em>. (Por elekti kun aŭ sen la sufikso –<em>an</em>, vidu piednoton 82.)<br />
La jam menciitaj vortoj <em>arabizi</em> kaj <em>ĉin</em>(<em>an</em>)<em>izi</em> povus, ĉar ne tutmonde internaciaj<a href="#_ftn88">[88]</a>, esti ekuzataj kiel novaj vortoj, kun risko de neakceptiĝo.</p>
<p>La alternativo estas rezigno pri –<em>iz</em> kaj uzado de <em>arabigi</em>, <em>ĉin</em>(<em>an</em>)<em>igi,</em> <em>helenigi</em>,<em> romi</em>(<em>an</em>)<em>igi</em>, <em>uson</em>(<em>an</em>)<em>igi</em>.</p>
<p>&#8211;      Se temas pri konvertiĝo al religio, la evidenta esperantigo estas <em>islamanigi</em> (ne: <em>islamigi</em>), <em>kristanigi</em>, ktp. (Komparu tamen <em>judaizi</em> – netransitiva verbo – kiu ne estas kompleta konvertiĝo al la juda kredo.)</p>
<p>&#8211;      Se temas pri influo de religio al la socio aŭ pri la emo (mis)konsideri  iun praktikon aŭ fenomenon de alia religio kiel konforman al la propra religio, oni povas uzi <em>islamigi</em>, <em>judigi</em>, <em>kristismigi</em> ktp. sed estus oportune akcepti <em>islam</em>(<em>an</em>)<em>izi</em> kaj <em>kristanizi</em> pro analogio kun <em>arabizi</em>, <em>helenizi</em> kaj <em>romi</em>(<em>an</em>)<em>izi</em>. La vorto <em>krist</em>(<em>an</em>)<em>izi</em> jam estas tutmonde internacia, <em>islam</em>(<em>an</em>)<em>izi</em> ne, sed ĝi estas samtiom eŭrope internacia kiel <em>romi</em>(<em>an</em>)<em>izi</em> kaj <em>helenizi</em>. Se do <em>uson</em>(<em>an</em>)<em>izi</em>, <em>romi</em>(<em>an</em>)<em>izi</em> kaj <em>helenizi</em> estos enprenataj en Esperanton, same devos esti <em>kristanizi</em> kaj <em>islam</em>(<em>an</em>)<em>izi</em>.</p>
<p>Resumon de la rezultoj kaj konkludoj pri ĉi-tiuj vortoj vi trovu en sekva tabelo:</p>
<table border="1" cellspacing="0" cellpadding="0">
<tbody>
<tr>
<td width="134"><strong>internacia fonto</strong></td>
<td width="86"><strong>internacieco</strong></td>
<td width="102"><strong>ne trovita </strong></td>
<td width="161"><strong>trovita</strong></td>
</tr>
<tr>
<td width="134"><strong>regnano</strong></td>
<td width="86"></td>
<td width="102"></td>
<td width="161"></td>
</tr>
<tr>
<td width="134">africanize</td>
<td width="86">eŭropa</td>
<td width="102">afrikanizi</td>
<td width="161">afrikanigi</td>
</tr>
<tr>
<td width="134">americanize</td>
<td width="86">tutmonda</td>
<td width="102">usonizi</td>
<td width="161">usonigi, amerikanigi</td>
</tr>
<tr>
<td width="134">arabize</td>
<td width="86">eŭropa</td>
<td width="102">arabizi</td>
<td width="161">arabigi</td>
</tr>
<tr>
<td width="134">hellenize</td>
<td width="86">tutmonda</td>
<td width="102">helenizi</td>
<td width="161">helenigi</td>
</tr>
<tr>
<td width="134">hispanicize, hispaniser</td>
<td width="86">eĉ ne eŭropa</td>
<td width="102">hispanizi</td>
<td width="161">hispanigi</td>
</tr>
<tr>
<td width="134">romanize</td>
<td width="86">tutmonda</td>
<td width="102">rom(i/an)izi</td>
<td width="161">romanigi</td>
</tr>
<tr>
<td width="134">russify</td>
<td width="86">eĉ ne eŭropa</td>
<td width="102">rusizi, rusif(ik)i</td>
<td width="161">rusigi</td>
</tr>
<tr>
<td width="134">sinicize, sinify, siniser</td>
<td width="86">eĉ ne eŭropa</td>
<td width="102">ĉinanizi</td>
<td width="161">ĉinanigi</td>
</tr>
<tr>
<td width="134"><strong>religiano</strong></td>
<td width="86"></td>
<td width="102"></td>
<td width="161"></td>
</tr>
<tr>
<td width="134">christianize</td>
<td width="86">tutmonda</td>
<td width="102">kristanizi</td>
<td width="161">kristanigi</td>
</tr>
<tr>
<td width="134">islamize</td>
<td width="86">eŭropa</td>
<td width="102"></td>
<td width="161">islamigi, islamizi</td>
</tr>
</tbody>
</table>
<p>Pro la tutmonda internacieco de kvar terminoj: americanize, hellenize, romanize kaj christianize kaj eŭropa internacieco de islamize, apud la fakto, ke la signifo de la procezoj pri kiuj temas havas parencecon kun la procezoj de ĝenerala disvastigo en kategorio 2b. mi pledas por la formoj kun –<em>iz</em>.</p>
<ol>
<li>Potencialaj enprenaĵoj je –<em>iz</em>, kiuj unuavide ne bezonas la sufikson –<em>iz</em>:</li>
</ol>
<table border="0" cellspacing="0" cellpadding="0">
<tbody>
<tr>
<td><strong>esperantigo</strong></td>
<td><strong>trovita?</strong></td>
<td><strong>propono</strong></td>
<td width="80"></td>
<td><strong>esperantigo</strong></td>
<td><strong>trovita?</strong></td>
<td><strong>propono</strong></td>
</tr>
<tr>
<td valign="bottom">apostrofizi</td>
<td valign="bottom"></td>
<td valign="bottom">apostrofi</td>
<td width="80"></td>
<td valign="bottom">patronizi</td>
<td valign="bottom"></td>
<td valign="bottom">patroni</td>
</tr>
<tr>
<td valign="bottom">eksperimentizi</td>
<td valign="bottom"></td>
<td valign="bottom">eksperimenti</td>
<td width="80"></td>
<td valign="bottom">publik/cizi</td>
<td valign="bottom"></td>
<td valign="bottom">publici</td>
</tr>
<tr>
<td valign="bottom">grafitizi</td>
<td valign="bottom"></td>
<td valign="bottom">grafitii</td>
<td width="80"></td>
<td valign="bottom">sulforizi</td>
<td valign="bottom"></td>
<td valign="bottom">sulfuri</td>
</tr>
<tr>
<td valign="bottom">kateterizi</td>
<td valign="bottom">jes<a href="#_ftn89">[89]</a></td>
<td valign="bottom">katet(e)ri</td>
<td width="80"></td>
<td valign="bottom">terorizi</td>
<td valign="bottom"></td>
<td valign="bottom">terori</td>
</tr>
<tr>
<td valign="bottom">kritikizi</td>
<td valign="bottom"></td>
<td valign="bottom">kritiki</td>
<td width="80"></td>
<td valign="bottom">vampirizi</td>
<td valign="bottom"></td>
<td valign="bottom">vampiri</td>
</tr>
<tr>
<td valign="bottom">narkotizi</td>
<td valign="bottom"></td>
<td valign="bottom">narkoti</td>
<td width="80"></td>
<td valign="bottom">vandalizi</td>
<td valign="bottom"></td>
<td valign="bottom">vandali</td>
</tr>
<tr>
<td valign="bottom">parazitizi</td>
<td valign="bottom"></td>
<td valign="bottom">paraziti</td>
<td width="80"></td>
<td valign="bottom"></td>
<td valign="bottom"></td>
<td valign="bottom"></td>
</tr>
</tbody>
</table>
<p>Ĉiuj proponataj alternativoj estas troveblaj en verba formo en PIV, krom <em>grafitii<a href="#_ftn90"><strong>[90]</strong></a></em>, <em>vampiri</em> <a href="#_ftn91">[91]</a>kaj <em>vandali<a href="#_ftn92"><strong>[92]</strong></a></em>.</p>
<ol>
<li>Potencialaj entreprenaĵoj je –<em>iz</em>, kiuj havas aliradikan sensufiksan alternativon:</li>
</ol>
<table border="0" cellspacing="0" cellpadding="0">
<tbody>
<tr>
<td><strong>esperantigo</strong></td>
<td><strong>trovita?</strong></td>
<td><strong>propono</strong></td>
<td width="17"></td>
<td><strong>esperantigo</strong></td>
<td><strong>trovita?</strong></td>
<td><strong>propono</strong></td>
</tr>
<tr>
<td valign="bottom">aŭtorizi</td>
<td valign="bottom">jes<a href="#_ftn93">[93]</a></td>
<td valign="bottom">permesi</td>
<td width="17"></td>
<td valign="bottom">partikularizi</td>
<td valign="bottom"></td>
<td valign="bottom">specifi, detali</td>
</tr>
<tr>
<td valign="bottom">decimalizi</td>
<td valign="bottom"></td>
<td valign="bottom">dekumigi</td>
<td width="17"></td>
<td valign="bottom">rojalizi</td>
<td valign="bottom"></td>
<td valign="bottom">promocii al reĝo</td>
</tr>
<tr>
<td valign="bottom">esencizi</td>
<td valign="bottom"></td>
<td valign="bottom">redukti al esenco</td>
<td width="17"></td>
<td valign="bottom">vokalizi</td>
<td valign="bottom"></td>
<td valign="bottom">eligi proteston, reciti</td>
</tr>
</tbody>
</table>
<ol>
<li> Potencialaj entreprenaĵoj je –<em>iz</em>, pri kies alternativoj mi hezitas:</li>
</ol>
<table border="0" cellspacing="0" cellpadding="0" width="512">
<tbody>
<tr>
<td width="87"><strong>esperantigo</strong></td>
<td width="47"><strong>trovita?</strong><strong> </strong></td>
<td width="123"><strong>propono</strong></td>
<td width="9"></td>
<td width="85"><strong>esperantigo</strong></td>
<td width="47"><strong>trovita?</strong></td>
<td width="113"><strong>propono</strong></td>
</tr>
<tr>
<td width="87">akcesorizi</td>
<td width="47"></td>
<td width="123">apudprovizi ?</td>
<td width="9"></td>
<td width="85">kalendarizi<a href="#_ftn94">[94]</a></td>
<td width="47"></td>
<td width="113">pomonatigi, enkalendarigi ?</td>
</tr>
<tr>
<td width="87">biologizi</td>
<td width="47"></td>
<td width="123">biolog-umi/-iigi ?</td>
<td width="9"></td>
<td width="85">operaciizi</td>
<td width="47"></td>
<td width="113">mezurebligi ?</td>
</tr>
<tr>
<td width="87">ciklizi</td>
<td width="47"></td>
<td width="123">cikligi<a href="#_ftn95">[95]</a> ?</td>
<td width="9"></td>
<td width="85">penalizi</td>
<td width="47"></td>
<td width="113">penaligi ?</td>
</tr>
<tr>
<td width="87">eksterizi<a href="#_ftn96">[96]</a></td>
<td width="47"></td>
<td width="123">eksterigi ?</td>
<td width="9"></td>
<td width="85">potencializi</td>
<td width="47"></td>
<td width="113">potencialigi?</td>
</tr>
<tr>
<td width="87">eterizi</td>
<td width="47"></td>
<td width="123">eter-umi<a href="#_ftn97">[97]</a>/-igi<a href="#_ftn98">[98]</a> ?</td>
<td width="9"></td>
<td width="85">spiritualizi</td>
<td width="47"></td>
<td width="113">spiritual(ism)igi ?</td>
</tr>
<tr>
<td width="87">jurizi<a href="#_ftn99">[99]</a></td>
<td width="47"></td>
<td width="123">jurecigi ?</td>
<td width="9"></td>
<td width="85">teksturizi</td>
<td width="47"></td>
<td width="113">teks-itigi/-aĵigi ?</td>
</tr>
</tbody>
</table>
<ol>
<li>Kvina kaj lasta fonto konsistas el tiuj enprenaĵoj je –<em>iz</em>, kiujn mi hazarde trovis en interretpaĝoj:</li>
</ol>
<table border="0" cellspacing="0" cellpadding="0" width="512">
<tbody>
<tr>
<td width="87"><strong>esperantigo</strong></td>
<td width="47"><strong>trovita?</strong><strong> </strong></td>
<td width="123"><strong>propono</strong></td>
<td width="9"></td>
<td width="85"><strong>esperantigo</strong></td>
<td width="47"><strong>trovita?</strong></td>
<td width="113"><strong>propono</strong></td>
</tr>
<tr>
<td width="87">acetalizi<a href="#_ftn100">[100]</a></td>
<td width="47">jes<a href="#_ftn101">[101]</a></td>
<td width="123">acetaligi</td>
<td width="9"></td>
<td width="85">oleizi<sup>107</sup></td>
<td width="47">jes</td>
<td width="113">olei</td>
</tr>
<tr>
<td width="87">acidizi</td>
<td width="47">jes<a href="#_ftn102">[102]</a></td>
<td width="123">acidetigi</td>
<td width="9"></td>
<td width="85">plantizi</td>
<td width="47">jes<a href="#_ftn103">[103]</a></td>
<td width="113">plantizi, priplanti<sup>44</sup></td>
</tr>
<tr>
<td width="87">energizi</td>
<td width="47">jes<a href="#_ftn104">[104]</a></td>
<td width="123">doni energion</td>
<td width="9"></td>
<td width="85">remparizi</td>
<td width="47">jes</td>
<td width="113">rempari</td>
</tr>
<tr>
<td width="87">fluorizi</td>
<td width="47">jes<a href="#_ftn105">[105]</a></td>
<td width="123">fluoridumi</td>
<td width="9"></td>
<td width="85">sukerizi</td>
<td width="47">jes<a href="#_ftn106">[106]</a></td>
<td width="113">sukeri</td>
</tr>
<tr>
<td width="87">gudrizi</td>
<td width="47">jes<a href="#_ftn107">[107]</a></td>
<td width="123">gudri (Z)</td>
<td width="9"></td>
<td width="85">tetanizi</td>
<td width="47">jes<a href="#_ftn108">[108]</a></td>
<td width="113">tetanismigi</td>
</tr>
<tr>
<td width="87">kronizi</td>
<td width="47">jes<a href="#_ftn109">[109]</a></td>
<td width="123">kronizi</td>
<td width="9"></td>
<td width="85">tetanizi</td>
<td width="47">jes<a href="#_ftn110">[110]</a></td>
<td width="113">tetanumi</td>
</tr>
</tbody>
</table>
<p><strong>Rekomendoj</strong>:</p>
<ol>
<li>La vortoj kiuj portas la signifon <strong>kovri per substanco</strong> same bone esti prezentitaj de la verbo sen –<em>iz </em>aŭ per <em>–umi</em>, se la formoj je –<em>umi­ </em>ne estas jam malnovmodaj:<br />
<em>arĝenti</em>, <em>asfalti</em>, <em>felti</em>, <em>feri</em>, <em>glu</em>(<em>aĵ</em>)<em>i</em>, <em>kandi</em>, <em>kaŭĉuki</em>, <em>kupri</em>, <em>leŭkoplasti</em>, <em>metali</em>, (<em>al</em>)<em>najli</em>, <em>ori</em>, <em>plasti</em>, <em>ŝtali</em>, <em>vati</em> aŭ per <em>arĝentumi</em>, <em>asfaltumi</em>, <em>feltumi</em>, <em>kaŭĉukumi</em>, <em>kuprumi</em>, <em>leŭkoplastumi</em>, <em>metalumi</em>, <em>najlumi</em>, <em>orumi</em>, <em>plastumi</em>, <em>ŝtalumi</em>, <em>vatumi</em>.<br />
<strong>Alfiksi</strong> <strong>metala(j)n aĵo(j)n</strong> sur iu objekto, ofte el ligno aŭ ledo, <strong>por firmigi ĝin aŭ doni al ĝi uzeblecon</strong>, oni uzu <em>garni</em>: <em>arĝentogarni</em>, <em>feltograni</em>, <em>fergarni</em>, <em>kuprograrni</em>.<br />
Fojfoje ekzistas kvara ebleco, kun ­–<em>tegi</em>: <em>kuprotegi</em>, <em>metaltegi</em>, <em>ŝtaltegi</em>, se <strong>la kovrado estas tuta kaj ‑ supozeble &#8211; sufiĉe dika</strong>.<br />
Por esprimi<strong> aldonon iun</strong> <strong>ingrediencon al nutraĵo </strong>oni uzu senperan verbigon de la ingredienco: <em>kandi</em>,<em> sali</em>, <em>sukeri</em>.<br />
<strong>Ŝanĝi la aspekton aŭ guston</strong> de iu objekto <strong>per la suresto de fumo</strong> estas <em>fumaĵi</em>;<br />
&#8220;blovi fumon (sur plantojn por mortigi insektojn)&#8221;, povus esti: <em>fumaĵi</em> kaj &#8220;disvastigi malpuran fumon&#8221; <em>fumaĉi</em>.</li>
<li>La verboj kiuj signifa<strong>s provizi je iu aparato aŭ sistemo</strong> laŭ privata skalo (kontraŭe al ĝenerala disvastigo)<strong>, </strong>havas la sufikson –<em>ig</em>: elektrigi, kontenerkapabligi, meĥanigi, motorigi. Escepto estas <em>klimatizi</em>, sed <em>aerreguligi</em> estas alternativo.<br />
Se temas pri<strong> ĝenerala disvastigo </strong>de elektroproduktado kaj distribuad<strong>o, </strong>kaj ne pri <em>elektrigo</em> de unu aparato aŭ unu fervojo, oni  povas priskribi tion (konekti al la gasdistribua/akvodistribua reto) aŭ uzi la sufikson –<em>iz</em>: <em>elektrizi</em>, <em>komputilizi</em>, <em>kontenerizi</em>, <em>meĥanizi</em>, <em>militarizi</em> (ne <em>militizi</em>), <em>motorizi</em>, <em>planizi</em>. Escepto estas la vorto <em>industriigi</em>. (<em>Industriizi</em> ne estas tutmonde internacia.)<br />
Al tiu kategorio ankaŭ apartenas <em>komputilizi</em>. Ĝi estas tutmonde internacia vorto.<br />
Analogaj fenomenoj estas <em>dolarizi</em> kaj <em>eŭrizi</em> en la signifoj &#8220;uzi la dolaron/eŭron paralele al aŭ anstataŭ la hejma valuto&#8221;, kaj <em>arabizi</em>, <em>ĉinizi</em>, <em>helenizi</em>, <em>hinduizi</em>, <em>hispanizi</em>, <em>islamizi</em>, <em>kristanizi</em>, <em>romiizi</em>, <em>rusizi</em> kaj <em>usonizi</em>. Miaopinie la uzado de vorto de regnano aŭ religiano kun la sufikso –<em>iz</em> celas al historia procezo de asimiliĝado, dum la sama vorto kun –<em>ig</em> pli celas al la rezulto de konscia politika plano de la koncernaj gvidantoj.</li>
<li><strong>Provizi je iu ekstera eco</strong> (kiu ne tuŝas la esencon de la objekto aŭ fenomeno) ne estas esprimebla per –<em>iz</em>, sed per –<em>ig</em>: <em>intelektigi</em>, <em>magnetigi</em>, <em>enplanigi</em> (aŭ <em>plani</em>), <em>stigmatigi</em>.<br />
<strong>Penetrigi je iu substanco aŭ strukturo</strong> estas esprimebla per –<em>ig</em> (<em>kurarigi</em>, <em>ennervigi</em>, <em>envaskuligi</em>) aŭ per priskribo (provizi je nervoj/vaskuloj). Aparte: <em>oksigeni </em>(saturi je oksigeno).<br />
Se temas pri akcesora(j) objekto(j) aŭ substanco <strong>por plibonigi ies kvaliton aŭ uzeblecon</strong>, &#8211;<em>iz­ </em>estas taŭga sufikso: <em>arbarizi</em> (ekz. nudajn montojn), <em>dentizi</em>, <em>finizi</em> (aldoni finpunktojn +∞ kaj -∞), <em>kronizi</em>, <em>lignizi</em>, <em>mastizi</em>, <em>ringizi</em>, <em>signalizi</em>, <em>ŝnurizi</em> (provizi je fermŝnuro), <em>trabizi</em>, <em>tubizi</em>, <em>valorizi</em> (doni valoron al variablo). Por <em>arbarizi</em> kaj <em>valorizi</em> uzeblas sinonimoj <em>arbarigi</em> kaj <em>envalorigi</em>.<br />
Kun pluraj akcesoraj objektoj eblas alternativoj: <em>pridentigi</em>, prikronigi, <em>prilignigi, priringigi</em>,<em> prisignaligi</em>, <em>pritrabigi</em> kaj <em>pritubigi</em>. Sed ankaŭ ekzistas verboj <em>signali</em> kaj <em>ŝnuri</em>.</li>
<li><strong>Uzi metodon/aparaton elpensitan de la persono nomita en la radiko</strong> estas prefere esprimata per –<em>iz</em>:  <em>arsonvalizi</em>, <em>faradizi</em>, <em>galvanizi</em>, <em>makadamizi</em>, <em>mercerizi</em>, <em>mitridatizi</em>, <em>pasteŭrizi</em>, <em>rentgenizi</em>, <em>ŝaptalizi</em>, <em>teslaizi</em>, <em>voltaizi.</em></li>
<li>P<strong>libonige trakti ion, ne kovrante ĝin</strong> estas esprimata en <em>liofilizi</em> (histon) kaj <em>polarizi </em>(1. fari, ke elektromagneta vibrado okazu en unu ebeno 2. estigi starantan dupolusan elektran kampon en objekto). Taŭgaj estas nur: <em>frostosekigi</em> kaj <em>polarigi</em>.<br />
Aliaj vortoj de ĉi-tiu kategorio havas sanigan celon kaj estu sufiksita per –<em>umi</em> anstataŭ –<em>izi</em>: <em>elektrumi</em>, <em>kurarumi</em>, <em>oksigenumi</em> (akcidentinton), <em>ozonumi</em> (akvon), <em>vaporumi</em> (pacienton aŭ ĝian artritan membron). Esceptoj estas <em>hipnotizi</em>, ĉar ĝi estas tutmonde internacia (kun <em>hipnotigi</em> kiel alternativo) kaj <em>ekzorcizi</em>, kio estu simple <em>ekzorci</em>.</li>
</ol>
<ol>
<li>Se vorto finiĝanta je –<em>iz</em> esprimas <strong>funde ŝanĝi ion laŭ konsisto aŭ karaktero</strong>, tiam oni uzu –<em>ig</em>: <em>jonigi</em>, (<em>en</em>)<em>kanaligi</em>, <em>laŭleĝigi</em> (anstataŭ <em>legalizi</em> aŭ <em>legaligi</em>), <em>ordigi</em> (ankaŭ en la signifo provizi je difinita matematika ordo), <em>sekularigi</em><strong>.<br />
</strong>Esceptoj estas<strong> </strong><em>demoralizi</em>, <em>evangelizi</em> kaj <em>harmonizi </em> kiuj tri estas tutmonde internaciaj. Apud <em>harmonizi</em> tamen oni povas diri <em>harmoniigi</em>.</li>
<li>Se verbo je –<em>iz</em> esprimas <strong>doni iun senton aŭ emocian kvaliton</strong>, oni uzu –<em>umi</em> en la kazo, ke la derivaĵo kun –<em>igi</em> jam havas alian signifon: <em>elektrumi</em> (en la signifo <em>entuziasmigi</em>, <em>ekzalti</em>) <em>magnetumi</em> (en la signifo <em>hipnotizi</em>), <em>polarumi</em> (en la signifo<em> </em>&#8220;pliakrigi opinidisecon&#8221;) aŭ –<em>igi</em>: <em>dramigi </em>(anstataŭ <em>dramatizi</em>), <em>erotikigi</em> (anstataŭ <em>erotizi</em>), <em>terorigi</em>, <em>traŭmigi</em> (anstataŭ <em>traŭmatizi</em>).<br />
Senti la stomakon superplenigita je iu nutraĵo ne povas esti reprezentita per la sufikso –iz, sed eventuale per –um.</li>
<li>En restkategorio troviĝas
<ol>
<li>specialaj kazoj, kie –<em>iz</em> estas neevitebla
<ol>
<li> i.      en tutmonde internaciaj vortoj: <em>globalizi</em>, <em>kanonizi</em>, <em>vulkanizi</em></li>
<li> ii.      en eŭrope iugrade internaciaj vortoj, kiuj estas derivaĵoj de ne-esperanta radiko (aŭ de esperanta radiko kun ne-ĝusta signifo): <em>centralizi</em>, <em>ekvalizi</em> (kun alternativo <em>ekvilibrigi</em>), <em>irizi</em>, <em>judaizi</em>, <em>lokalizi</em>, <em>vernalizi</em>.</li>
<li><em>ekspertizo</em>, nova radika vorto, kun alternativo &#8220;fakula esploro&#8221;</li>
<li>grupeto da signifoj, kiujn oni prefereble priskribu: <em>mamlaktecigi</em>, <em>bebocele</em> <em>modifi</em> (anstataŭ <em>homizi</em>), <em>taŭgigi</em>/<em>prepari</em> <em>por</em> <em>komput</em>(<em>il</em>/<em>ad</em>)<em>o</em>, <em>antaŭkomputi</em> (anstataŭ <em>komputilizi</em>, ekz. donitaĵojn), <em>premkonserv</em>(<em>ad</em>)<em>i</em>, <em>premapliki</em> (anstataŭ <em>presurizi</em>), <em>produkti</em> <em>helpe de komputilo</em>, <em>komputi</em> (anstataŭ <em>komputilizi</em>, ekz. muzikon), (<em>porfire</em>) <em>pulvorigi</em> (anstataŭ <em>porfirizi</em>), <em>rigardi pozitive</em> (anstataŭ <em>pozitivizi</em>), <em>agordi</em>, <em>tonpreni</em> (anstataŭ <em>sintonizi</em>)</li>
<li>tiuj verboj, kiuj pluvivu sen afikso: <em>ozoni</em>, <em>vapori</em> (kun alternativo <em>vaporaĵi</em>)</li>
<li>kelkaj signifoj kiujn oni povas esprimi per verbo je –<em>ig</em> aŭ –<em>iĝ</em> kaj eventuale prepozicia prefikso: <em>alklimatigi</em> (anstataŭ <em>aklimatizi</em> aŭ <em>alklimatizi</em>), <em>palataligi</em> (anstataŭ <em>palatalizi</em>), <em>urbecigi</em> (anstataŭ <em>urbanizi</em>), <em>enkomputiligi</em> (anstataŭ <em>komputilizi</em>), (<em>en</em>)<em>kontenerigi</em> (anstataŭ <em>kontenerizi</em>), <em>magnetigi</em> (en la fizika senco, anstataŭ <em>magnetizi</em>), <em>porpaledi</em>, <em>surpaledigi</em>, <em>perpaledi</em> (anstataŭ <em>paledizi</em>), <em>steriligi</em> (anstataŭ <em>sterilizi</em>).</li>
</ol>
</li>
</ol>
</li>
</ol>
<hr size="1" /><a href="#_ftnref1">[1]</a> Tekstaro de Esperanto, vidu http://tekstaro.com</p>
<p><a href="#_ftnref2">[2]</a> verbo nomita laŭ la franca kuracisto d&#8217;Arsonval. Pro tio du formoj: <em>arsonvalizi</em> kaj <em>darsonvalizi</em>.</p>
<p><a href="#_ftnref3">[3]</a> Ĝi ne enhavas radikon &#8220;katal&#8221;. Laŭ www.esp-evoluo.org tiu vorto estas internacia: 44,6% de la denaske parolantoj de lingvoj tutmonde rekonas ĝin en sia lingvo.</p>
<p><a href="#_ftnref4">[4]</a> inventinto de metodo por aldoni sukeron al la vinbersuko por altigi la alkoholenhavon</p>
<p><a href="#_ftnref5">[5]</a> Malpli facile divinebla por esperantisto aŭ sen rilato al la sufikso <em>-iz</em> estas ekzemple <em>bankizo</em>, <em>franĉizo</em>, <em>krokizo</em> kaj <em>revizi</em> kaj ĉiuj vortoj kiuj finiĝas je <em>-lizi </em>kun ties signifo &#8220;apliki metodon de solvado en likvaĵo&#8221; aŭ &#8220;malligi&#8221;: <em>hidrolizi</em>, <em>katalizi</em>, <em>analizi</em>.</p>
<p><a href="#_ftnref6">[6]</a> El traduko de GramTrans de Wikipedia artikolo pri &#8220;wetting&#8221;: Por ne-akvaj likvaĵoj, la esprimo <em>liofila</em> estas uzita por malaltaj kontaktaj angulokondiĉoj (t.e. ke likvaĵa guto havas grandan adheremon kompare kun sia koheremo &#8211; al la materialo de la plato sur kiu ĝi ripozas.)</p>
<p><a href="#_ftnref7">[7]</a> Pere de <em>Lexique et dictionnaire médical français-espéranto</em> mi trovis 108 vortojn, kies radikoj estas menciitaj en PIV (vidu http://vortareto.free.fr/dictionnaire/indexdictionnaire.htm): <em>amniotomio</em>, <em>apendicektomio</em>, <em>arteriektomio</em>, <em>arteriotomio</em>, <em>brakotomio</em>, <em>…………….</em>, <em>uterektomio</em>, <em>uterotomio</em>, <em>vaginektomio</em>, <em>vaginotomio</em>.</p>
<p>Etimologie tial povas ekzisti 108 parencaj terminoj <em>amniotomizi</em>, <em>apendicektomizi</em>, <em>arteriektomizi</em>, <em>arteriotomizi</em>, <em>brakotomizi</em>, <em>…………….</em>, <em>uterektomizi</em>, <em>uterotomizi</em>, <em>vaginektomizi</em>, <em>vaginotomizi</em>. En Vikipedio mi trovis jenan liston de medicinaj vortoj je –tomize en la angla: <em>adrenalectomize</em>, <em>cardiectomized</em>, <em>gonadectomize</em>, <em>iridectomize</em>, <em>oophorectomize</em>, <em>splenectomize</em>, <em>sympathectomize</em> kaj <em>thymectomize</em>.</p>
<p><a href="#_ftnref8">[8]</a> meti subŝtofon en veston</p>
<p><a href="#_ftnref9">[9]</a> Ekzistas nuancodiferenco inter <em>gluaĵi</em> (meti gluaĵon sur iu surfaco) kaj <em>glui </em>(alglui objekton sur alian objekton).<br />
<a href="#_ftnref10">[10]</a> En la traduko de <em>La majstro kaj Margarita</em> fare de Sergio Pokrovskij troviĝas pluraj verboj je –iz: <em>ferizi</em>, <em>orizi</em>, <em>asfaltizi</em>, <em>kaŭĉukizi</em>, <em>ŝnurizi</em>.<br />
<a href="#_ftnref11">[11]</a> feltizi la flankojn de pordo, la subaĵon de tapiŝo</p>
<p><a href="#_ftnref12">[12]</a> <em>Sukerizi</em> kaj <em>salizi</em> ne estas uzataj. Mi mencias <em>salo</em> kaj <em>sukero</em> nur por montri, ke la senafiksa formo estas la normala por &#8220;aldoni iun ingrediencon&#8221;.</p>
<p><a href="#_ftnref13">[13]</a> Marta aĉetis funton da <strong><em>fumaĵi</em></strong><em>ta </em>ŝinko (Z).<br />
<a href="#_ftnref14">[14]</a> Varankin en <em>Metropoliteno</em><br />
<a href="#_ftnref15">[15]</a> analoge al la signifo de –<em>aĵ</em> en <em>gluaĵi</em>, ankaŭ en PIV</p>
<p><a href="#_ftnref16">[16]</a> Se kalkuli laŭ la nombro da denaske parolantoj de lingvoj kun minimume tri milionoj da parolantoj, kiuj povas rekoni la vorton en sia lingvo.</p>
<p><a href="#_ftnref17">[17]</a> http://www.bonalingvo.org</p>
<p><a href="#_ftnref18">[18]</a> La humideco de la aero ankaŭ estas &#8220;reguligata&#8221;, <em>aerreguligi</em> estas ne-gracia vorto. <em>Malhejti</em> ne taŭgas, ĉar ofte <em>klimatizado</em> ankaŭ enhavas eblecon de hejtado.</p>
<p><a href="#_ftnref19">[19]</a> Tiu vorto estas pli internacia ol <em>elektrizi</em> (<em>électriser</em>), sed malambaŭ atingas la sojlon de 40% de la denaske parolantoj de la lingvoj tutmonde, parolataj denaske de minimume tri milionoj da homoj: <em>électriser</em> atingas 35,8%, <em>electrification </em>39,4%. Sed ili deriviĝas, kune kun <em>elektro,</em> de sama baza radiko kaj tiam oni devas elekti kiu el la tri vortoj estu la radiko por vortformado en Esperanto. Tio evidente estu <em>elektro</em>.<br />
Tiuj kiuj tenas, ke <em>electrification</em> estas sufiĉe tutmonde internacia (laŭ ilia interpreto de la 15a regulo) por esti rekte enprenita en Esperanton, uzu <em>elektrifiki</em>, kiel ĝin faras ekzemple Varankin en <em>Metropoliteno</em>.</p>
<p><a href="#_ftnref20">[20]</a> Plue li skribas: <em>post tio oni povas ORDIGI tabelon el elementoj de tiu aro (aranĝi la erojn laŭ la ordo difinita per ordizo); post tio la tabelo ORDOS (estos en ordo).</em></p>
<p><a href="#_ftnref21">[21]</a> <em>kaj</em> <em>AKVIGI miksaĵon de oksigeno kaj hidrogeno (transformi ĝin en akvon per bruligo)</em></p>
<p><a href="#_ftnref22">[22]</a> Analoge al <em>perlabori</em> (helpe de laborado gajni monon aŭ ion alian), oni povas – mi pensis &#8211; <em>perelektri</em> vilaĝon: helpe de elektro plibonigi la vivon aŭ subteni la industriiĝon en la vilaĝo. Tamen la analogeco ne estas perfekta. Analoga semantika strukturo estus: La vilaĝo <em>perelektris</em> prosperon.<br />
Eble pli bona alternativo estus, analoge al <em>pormilitigi</em> por <em>milit</em>(<em>ar</em>)<em>izi</em>: <em>porelektrigi </em>(ideo de Fernando Maja pli juna): krei la strukturajn kondiĉojn por <em>elektrigi</em>.</p>
<p><a href="#_ftnref23">[23]</a> Kun <em>arĝenti</em>, <em>asfalti</em>, <em>feri</em>, <em>kaŭĉuki</em>, <em>kuprizi</em>, <em>leŭkoplasti</em>, <em>najli</em>, <em>ori</em>, <em>ŝtali</em>, <em>vati</em> oni ne havas tiun problemon, ĉar la radikoj ĉiuj havas o-vortecan karakteron.</p>
<p><a href="#_ftnref24">[24]</a> Sciantoj de la franca kaj angla lingvoj rimarkos, ke la sub c. priparolataj signifoj de <em>elektri</em> kaj <em>elektrumi</em> estas signifataj de respektive <em>électriser</em> kaj <em>electrify</em>.</p>
<p><a href="#_ftnref25">[25]</a> Vidu kategorion 7.</p>
<p><a href="#_ftnref26">[26]</a> http://epo.wikitrans.net/Grapple_truck</p>
<p><a href="#_ftnref27">[27]</a> El http://epo.wikitrans.net/Port_Authority_of_New_York_and_New_Jersey: La Haveno Newark-Elizabeta Marsoldato-Terminalo estis la unua en la nacio se temas pri <a title="Containerization" href="http://epo.wikitrans.net/Containerization">kontenerigi</a>, kie miaopinie pli ĝusta vorto povus esti <em>kontenerkapabligi</em>.</p>
<p><a href="#_ftnref28">[28]</a> Nun kreskas nova vilaĝo, kolektiva, brika, verda, elektrifikita!, <em>Metropoliteno</em>, Varankon, 1933</p>
<p><a href="#_ftnref29">[29]</a> Tio estas pli ol 40%. 41,7% de la denaske parolantoj en la mondo, se enkalkuli nur la lingvojn kiuj havas minimume tri milionojn da parolantoj, povas rekoni ĝin en sia lingvo.</p>
<p><a href="#_ftnref30">[30]</a> planizita ekonomio, planizita urbigado</p>
<p><a href="#_ftnref31">[31]</a> En <em>Vi povos jam planizi vian venontan restadon en Nepalo, Koreo aŭ Ukrajno.</em> (<a href="http://www.pluezek-esperanto.net/indexeo.html">http://www.pluezek-esperanto.net/indexeo.html</a>) la vortoj <em>plani</em> aŭ <em>enplanigi</em> sufiĉas. Restado ne estas komparebla kun ekonomio …</p>
<p><a href="#_ftnref32">[32]</a> <a href="mailto:revuloj@yahoogroups.com">revuloj@yahoogroups.com</a>, de decembrofino ĝis januaro 2012a; vidu sub b.</p>
<p><a href="#_ftnref33">[33]</a> 2,9% de la denaske parolantoj en la mondo, se enkalkuli nur la lingvojn kiuj havas minimume tri milionojn da parolantoj, povas rekoni ĝin en sia lingvo. Du lingvoj ekster eŭropo estas enkalkulitaj, ĉar ili havas ion similan al &#8220;militar&#8221;, tamen sen rekonebla enpreno de la finiĝo &#8220;iz&#8221;: la kanara kaj la persa.</p>
<p><a href="#_ftnref34">[34]</a> La vortoj <em>&#8220;ordis&#8221; kaj estas</em> ricevas 1300 trafojn, <em>&#8220;ordigis&#8221; kaj estas</em> ricevas 82900. En Tekstaro (<a href="http://www.tekstaro.com">www.tekstaro.com</a>) la rilato estas 1 kontraŭ 36.</p>
<p><a href="#_ftnref35">[35]</a> en unu el tri signifoj. Vidu sub kategorio 5.</p>
<p><a href="#_ftnref36">[36]</a> Roman Dobrzyński en Monato pri Proklamo dum Arkones en 2003:<strong> </strong><em>Ŝajnaj agoj kaj ŝajnaj sukcesoj ofte prezentiĝas en “intelektizita” formo kiel teorioj, rezolucioj, proklamoj.</em></p>
<p><a href="#_ftnref37">[37]</a> Oni povas opinii, ke <em>elektrizi</em> kaj <em>magnetizi</em> laŭ logiko devas esti traktataj same. Do se ŝargo je (stara) elektro estas esprimata per <em>elektri</em> (vidu 2c.), tiam ankaŭ oni diru <em>magneti</em>. La fizika bildo de ambaŭ fenomenoj tamen estas sufiĉe malsama. Ne ekzistas &#8220;magneta ŝargo&#8221; kiu akumulas ekstere, sed ĉiuj molekuloj aranĝiĝas laŭ la ekstere aplikata magneta kampo.</p>
<p><a href="#_ftnref38">[38]</a> Mi preferus <em>elektri </em>aŭ <em>elektrumi</em>, laŭ 2c.</p>
<p><a href="#_ftnref39">[39]</a> kun la ekzemplofrazo: <em>La pulmoj </em><em>oksigen</em><em>as la sangon; la efiko estas plilarĝigi arteriojn, kaj tio plifaciligas la fluon de </em><em>oksigen</em><em>ita sango al la koro</em>. Laŭ PIV: <em>oksigeni</em> = miksi kun oksigeno</p>
<p><a href="#_ftnref40">[40]</a> Alia ekzemplo el PIV: <em>ringizi</em> tubon de kanono. La dua PIVa signifigo en &#8220;<em>ringizi</em> florojn&#8221; estas nekomprenebla al mi. El kukolado mi konkludas, ke ĝi povus signifi &#8220;meti artefaritan floron sur ringon&#8221;. Se tiel, oni pli bone diru &#8220;(<em>ŝajn</em>)<em>florizi </em>ringojn&#8221;.</p>
<p><a href="#_ftnref41">[41]</a> Mi trovis ankaŭ, en traduko de Le Monde Diplomatique, la figuran signifon: <em>Du ambiciaj projektoj provas signalizi la sekvendan vojon</em>. kaj en interreto: <em>LEDs por signalizi la aparaton kaj detekti ĝin en kazo de nokta reakiro</em>.</p>
<p><a href="#_ftnref42">[42]</a> <em>Valoriser</em> en la franca havas la signifon &#8220;pligrandigi la valoron&#8221;, sed la <em>valoro</em> de variablo povas havi la formon de teksto aŭ nombro sen iu rilato al kvalito.</p>
<p><a href="#_ftnref43">[43]</a> <em>Vulkanizi </em>estas tutmonde internacia.<em> </em>Respektive 42,6% kaj 48,7% de la denaske parolantoj en la mondo, se enkalkuli nur la lingvojn kiuj havas minimume tri milionojn da parolantoj, povas rekoni ĝin en sia lingvo.<br />
La radiko <em>vulkano</em> referencas al la sulfuro, kiu estas enmiksata en kaŭĉuko kaj estas tipa produkto de vulkanaj eksplodoj.</p>
<p><a href="#_ftnref44">[44]</a> Vidu ankaŭ PoMEGo-n, 38.4.2. kun interalie <em>prisemi</em>, <em>prikonstrui</em>, <em>pripluvi</em>.</p>
<p><a href="#_ftnref45">[45]</a> Don Harlow: &#8220;La bonaj gedioj <em>arbarizis</em> la usonan ŝtaton Oregonio; sed, kiel oni povas vidi kaj de la orienta stepo kaj de la valo de la rivero Willamette, ili ne tute <em>arbarigis</em> ĝin.&#8221;</p>
<p><a href="#_ftnref46">[46]</a> doni signalon</p>
<p><a href="#_ftnref47">[47]</a> fermi (libron) per ŝnuro; <em>ŝnurizi</em>: produkti ŝnuron (en libro por povi fermi ĝin).</p>
<p><a href="#_ftnref48">[48]</a> Preventi kontraŭ la efiko de venenoj, englutigante al la paciento pli kaj pli grandajn dozojn de la koncerna veneno: <em>mitridatizita kontraŭ la vipurmordoj</em>. (En 66 a.K. Roma generalo Pompeo, mortiiginte Mitrídaton sekvis al li kiel reĝo de Ponto. En la palaco de la sieĝito troviĝis kajero de Mitrídato. En la reĝa manskribado estis notitaj ĉiuj specoj de receptoj por aĵoj kontraŭ venenoj. Tiel Romo atingis la konon de la Mitrídata venenscienca kaj venenigokuraca heredaĵo.)</p>
<p><a href="#_ftnref49">[49]</a> maljuna servistino, duonblinda, iris en venta vetero kun brulanta karbo, por ekzorcizi sian malsanan bovinon (<em>Patroj kaj filoj</em>, Kazimierz Bein, 1909)</p>
<p><a href="#_ftnref50">[50]</a> Tutmonde ĝi ne estas sufiĉe internacia: 38,5% de la denaske parolantoj en la mondo, se enkalkuli nur la lingvojn kiuj havas minimume tri milionojn da parolantoj, povas rekoni ĝin en sia lingvo. Ene de Eŭropo 38,5% de la denaske parolantoj povas rekoni ĝin en sia lingvo, kvankam ne estas certe ĉu en ĉiuj tri signifoj.</p>
<p><a href="#_ftnref51">[51]</a> <em>ili aliĝis al ĝi, magnetizitaj de la volo de l’ aŭtoro</em><sup>Z</sup></p>
<p><a href="#_ftnref52">[52]</a> En la koncerna artikolo en la revuo <em>Monato</em> ne temas pri iu aplika metodo, sed pri sento de stomaka superpleniĝo je marmelado:<em> Nur gustumi tiun siropon estas kiel engluti tutan poton da senpana marmelado. Oni restas marmeladizita kaj oni vomas dolĉaĵojn dum tuta semajno.</em></p>
<p><a href="#_ftnref53">[53]</a> 98,2% de la denaske parolantoj de eŭropaj lingvoj en Eŭropo, se enkalkuli nur la lingvojn kiuj havas minimume tri milionojn da parolantoj, povas rekoni ĝin en sia lingvo.</p>
<p><a href="#_ftnref54">[54]</a> Bonvolu kompreni, ke kvankam <em>dramo</em> estas tutmonde internacia, tio ne necese validas por <em>dramizi</em>. Multaj aziaj lingvoj konas la vorton <em>dramo</em> en iu formo, sed ne transprenis la ekssufikson –<em>iz</em>.</p>
<p><a href="#_ftnref55">[55]</a> 55,8% de la denaske parolantoj en la mondo, se enkalkuli nur la lingvojn kiuj havas minimume tri milionojn da parolantoj, povas rekoni ĝin en sia lingvo.</p>
<p><a href="#_ftnref56">[56]</a> PIV: <em>En Hispanujo oni ŝtiparumis la judaizantajn kristanojn.</em></p>
<p><a href="#_ftnref57">[57]</a> kvankam PIV egaligas <em>Judaismo</em> al <em>Judismo</em>. Per tio iu speciala signifo de <em>judaa</em>, formale ne-ekzistanta vorto, forfalas, kio ŝajnas al mi etimologie ne dezirinda.</p>
<p><a href="#_ftnref58">[58]</a> Ĝi <em>estas</em> la unua reaktoro de tria generacio el tipo EPR (Eŭropa <em>Presurizita</em> Reaktoro)</p>
<p><a href="#_ftnref59">[59]</a> Vidu <a href="http://en.wiktionary.org/wiki/Category:English_words_suffixed_with_-ize">http://en.wiktionary.org/wiki/Category:English_words_suffixed_with_-ize</a> kaj http://en.wiktionary.org/wiki/Category:English_words_suffixed_with_-ise.</p>
<p><a href="#_ftnref60">[60]</a> Por kalkuli tion mi prenis la 28 plej parolatajn lingvojn en Eŭropo.</p>
<p><a href="#_ftnref61">[61]</a> Tiu samplo estis: absolutize, aestheticize, alfabetiz(ation), americanize, arabisation, authorize, axiomatize.</p>
<p><a href="#_ftnref62">[62]</a> La plej enprenema estas la grupo de okcidentĝermanaj kaj latinidaj lingvoj: mezume 96% de ili enprenis arbitran vorton de la samplo; poste venas grupo de orientaj kaj mezeŭropaj slavaj lingvoj kun 64% de enprenantoj, grupo de sudslavaj lingvoj plus la albana kun 43% de enprenantoj, tri nord-ĝermanaj lingvoj plus la hungara, la litova kaj la helena kun 29% kaj du finantoj, la turka kaj la finna, kun 7%.</p>
<p><a href="#_ftnref63">[63]</a> Se kalkuli kun la fazado de enprenado de fremdaj sufiksoj, ke unue la vortoj portantaj la fremdan afikson estas importataj en sufiĉe granda kvanto kaj nur poste, pro analogio, sub favoraj kondiĉoj, la koncerna finiĝo aŭ komenciĝo de vorto prenas la gramatikan rolon de afikseco en novkreataj derivaĵoj.</p>
<p><a href="#_ftnref64">[64]</a> http://niajdeziroj.unblog.fr/page/14/: <em>konkretizi</em> lian egan revon</p>
<p><a href="#_ftnref65">[65]</a> IKU-libro 2005, eldono de UEA: La aliĝmaniero de la Sibiua Programo: <em>aksiomizi kaj</em> inspiriĝi de analogio.</p>
<p><a href="#_ftnref66">[66]</a> La leĝo 37 de la Nacia Transira Konsilio kiu <em>kriminalizas</em> ĉian &#8216;glorigon de la ………….&#8217;</p>
<p><a href="#_ftnref67">[67]</a> En eo-germana kaj eo-itala vortaroj: fari angla, traduki en la anglan.<br />
En la angla la signifo de <em>anglicize</em> estas: a. ŝanĝi en karaktere anglan formon, sonon aŭ literumon, b <strong>:</strong> traduki propran nomon al la angla ekvivalento, ekz. Juan al John.</p>
<p><a href="#_ftnref68">[68]</a> La Sibiua Programmo ne deiras de la deziro, laŭeble <em>matematikizi</em> la lingvistikon. Signifo: priskribi en terminoj de matematika(j) ekvacio(j). Oni povus ankaŭ uzi <em>matematikumi</em>, sed tiu vorto jam ricevis la signifon <em>pasigi tempon, okupiĝante per matematiko</em>.</p>
<p><a href="#_ftnref69">[69]</a> La akvo estas la ĉefa aganto de la forceja efekto, ĝi estas 80-foje pli abunda ol la karbona dioksido sed <em>modelizi</em> la akvociklon estas tre malfacila</p>
<p><a href="#_ftnref70">[70]</a> en la signifo &#8220;meti la signon de dolaro&#8221;, ekz. en serion da ĉeluloj de Excel</p>
<p><a href="#_ftnref71">[71]</a> en la signifo &#8220;esti troe aŭ neracie dediĉita al persono aŭ afero&#8221;</p>
<p><a href="#_ftnref72">[72]</a> Fari tia, ke la fibroj apartiĝas el la tuto</p>
<p><a href="#_ftnref73">[73]</a> Enkondukaj teoriaj konsideroj ĉirkaŭ la temo &#8220;La nomigo en Esperanto kaj provo ĝin <em>formalizi</em>&#8220;, F.A. Pennacchietti</p>
<p><a href="#_ftnref74">[74]</a> Traduko fare de GramTrans: Ŝia porjunulara laboro kaŭzis la eltrovaĵon ke <a title="Hox" href="http://epo.wikitrans.net/Hox">Hox </a>genoj, kiuj povas strukturizi la korpsegmentojn de la bananmuŝo <a title="Drosophila" href="http://epo.wikitrans.net/Drosophila">Bananmuŝo</a>, ankaŭ (povas) <em>strukturizi</em> la korpon de C. elegans.<br />
<a title="Pattern analysis" href="http://epo.wikitrans.net/Pattern_analysis">strukturizi</a> = to pattern (laŭ GramTrans)</p>
<p><a href="#_ftnref75">[75]</a> por antauenpushi Esperanton ne sufichas katakumbe societe <em>idealizi</em>, glorifigi&#8230;au uzi heroan nomon.</p>
<p><a href="#_ftnref76">[76]</a> Ĉefa difino: ekipi (mekanismon aŭ cirkviton) kun transistoroj. Por la dua difino: &#8220;taŭgigi (sistemon, aparaton, industrion) por la uzo aŭ fabrikado de transistoroj aŭ por operacio per transistoroj&#8221;la propono <em>transistorigi</em> ŝajnas al mi malpli adekvata.</p>
<p><a href="#_ftnref77">[77]</a> trovita en traduko de GramTrans je artikolo en anglalingva Vikipedio: li estis la unua se temas pri <em>transistorigi</em> la dezajnon kaj igi ĝin komerce praktika.</p>
<p><a href="#_ftnref78">[78]</a> en la signifo de la franca <em>vaporiser </em>kaj la angla <em>vaporise</em> kiu estas tute alia ol<em> </em>tiu de <em>vaporizi </em>(drapon, artritan membron), kiel traktata en PIV. Vidu sub kategorioj 5. kaj 8.</p>
<p><a href="#_ftnref79">[79]</a> La Indonesiuloj allasis pli ol 1000 Islamistoj, la Lashkara Jihado por helpi peni <em>Islamizi</em> Okcidenton Papuan.</p>
<p><a href="#_ftnref80">[80]</a> La ĉefa internacia signifo estas <em>sanktproklami</em>. De tie venas ankaŭ la signifo de <em>kanono</em>, ne menciita en PIV: oficiala aŭ publike rekonata listo de la plej gravaj fenomenoj kiuj konsistigas iun formon de arto, scienco ktp., ofte ene de nacia kulturo. De tie <em>enkanonigi</em>: aldoni (iun verkon) al la kanono.</p>
<p><a href="#_ftnref81">[81]</a> en la signifo <em>prenI la</em><em> </em><em>aktualan valoron</em><em> </em><em>de estontaj</em><em> </em><em>enspezoj</em></p>
<p><a href="#_ftnref82">[82]</a> en la signifo &#8220;fari (konsonanton) voĉhava&#8221;.</p>
<p><a href="#_ftnref83">[83]</a> <a href="http://eo.wikipedia.org/wiki/Biblia_Tetragramo">http://eo.wikipedia.org/wiki/Biblia_Tetragramo</a>: De post la jaro mil ĉirkaŭ (tiel!, JD) oni vokalizi (tiel!, JD) la Tetragranon per la vokalsignaj punktetoj de la vokalo de Adonai kaj Elohim.</p>
<p><a href="#_ftnref84">[84]</a> El tiuj <em>afrikanizi</em> ne figuras en la supra listo, ĉar <em>africanize</em> ne havas artikolon en la anglalingva Vikipedio.</p>
<p><a href="#_ftnref85">[85]</a> El tiuj <em>sinicize </em>ne figuras en la supra listo, ĉar la franca vorto estas <em>sinisation</em>. Similo validas pri la vorto <em>hispan</em>(<em>ic</em>)<em>ize</em> en la sekva frazo.</p>
<p><a href="#_ftnref86">[86]</a> Same la vorto <em>romanigo</em> en la Esperanta Vikipedio estas erara proponaĵo.</p>
<p><a href="#_ftnref87">[87]</a> Ĉu oni preferas <em>romianizi</em> ol <em>romiizi</em>, dependas de tio, ĉu oni konsideras la historian fenomenon el la vidpunkto de la individuo: ties pensmaniero, sinidentigo, vivmaniero, lingvokono pli ol evoluo, politike devigita – konscie aŭ ne &#8211; de la romiaj regantoj.</p>
<p><a href="#_ftnref88">[88]</a> La ideo <em>arabizado</em> estas donata de Google Translate en 20 el 28 eŭropaj lingvoj. El tiuj 20 17 havas ĝin en formo simila al <em>arabize. </em>Ili reprezentas 90% de la parolantoj de tiuj 20 eŭropaj lingvoj. Tutmonde la elcentaĵo estas 33% de parolantoj de 51 lingvoj tutmonde.<br />
La fremdlingvaj formoj de <em>ĉinizi</em> estas tro malsimilaj: <em>sinicize</em> kaj <em>sinification</em> en la angla, <em>sinisation</em> en la franca, <em>Chinesisierung </em><em>en la germana ktp.</em></p>
<p><a href="#_ftnref89">[89]</a> <a href="http://www.uea.org/vikio/Marcelo_Casartelli">http://www.uea.org/vikio/Marcelo_Casartelli</a>: <em>Oni povas kateterizi la arterion de reno</em>. En enreta angla-esperanta vortaro mi trovis: <em>kateteri</em>, en japana-esperanta vortaro: <em>katetri</em>.</p>
<p><a href="#_ftnref90">[90]</a> Tamen el forumo de <a href="http://eo.lernu.net">http://eo.lernu.net</a>: mi ekzemple <em>grafitiis</em> dum multa tempo, tio estas maniero por fari tion, aliaj homoj vidi kion vi volas diri, mi nur volis diri &#8220;fiĝu ĉiuj vi!&#8221;!</p>
<p><a href="#_ftnref91">[91]</a> Tamen en <a href="http://www.liberafolio.org">www.liberafolio.org</a>: la civita obsedo <em>vampiri</em> kaj vulturi mortintajn E-verkistojn kiel Waringhien aŭ Auld, ne plu kapablajn respondi aŭ sin defendi</p>
<p><a href="#_ftnref92">[92]</a> Tamen en retdiskutlisto de Estonujo: Sed ĉar neniu loĉas ene, acxuloj jam tuj eniĉis por ŝteli kaj <em>vandali</em>.</p>
<p><a href="#_ftnref93">[93]</a> Reinhard Haupenthal en Libera Folio: Char chi leteron mi sendos al kelkaj miaj korespondantoj (kiujn mi <em>autorizas</em> diskonigi au maldiskonigi ghin)</p>
<p><a href="#_ftnref94">[94]</a> el angla <em>calendarize</em>: a. plani, destini aŭ registri (ion) monatope b. noti horpunktan okazaĵon en kalendaron</p>
<p><a href="#_ftnref95">[95]</a> PIV: fari ferman ĉenon da atomoj, specife ĉe karbonderivaĵoj (laŭ anglalingva <em>to cyclize</em>);<br />
http://www.esperanto.mv.ru/Arkivoj/Ekologio/elviv.html: cikligi la moviĝon de substancoj en bioto</p>
<p><a href="#_ftnref96">[96]</a> http://kikiworldonline.blogspot.com/2006/02/ma-thrapie-12.html: Pour moi et autres est une bonne thérapie. pour s&#8217;<em>extériser</em>, dire ce que l&#8217;on n&#8217;ose.</p>
<p><a href="#_ftnref97">[97]</a> anestezi per etero</p>
<p><a href="#_ftnref98">[98]</a> produkti eteron</p>
<p><a href="#_ftnref99">[99]</a> el angla <em>judicialize</em> kaj franca <em>judiciariser</em></p>
<p><a href="#_ftnref100">[100]</a> laŭ la signifo de la anglalingva ekvivalento <em>acetalize</em>: transformi (aldehidon kaj alkoholon) en acetalo.</p>
<p><a href="#_ftnref101">[101]</a> La vortoj <em>acetalizi</em>, <em>fluorizi</em>, <em>energizi</em> kaj <em>remparizi</em> estas notitaj en http://<br />
remush.be/etimo/etimo.xml.</p>
<p><a href="#_ftnref102">[102]</a> Christer O. Kiselman: Transitivaj kaj netransitivaj verboj en Esperanto</p>
<p><a href="#_ftnref103">[103]</a> Vidu Kudzuo en Vikipedio: &#8220;Oni uzis la planton en la 1930-aj jaroj por <em>plantizi</em> la strat-apudojn, por eviti la erozion.&#8221; PIV: <em>priplanti</em></p>
<p><a href="#_ftnref104">[104]</a> el http://www.extraseintras.com.br/epr/dvepr015.htm: Nia dirigenta (diriganto?, JD) metis akvon kruĉon (akvokruĉon, JD) kaj nin orienti (orientis, JD) al drinki malmute de tio (tiele!) akvo por nin <em>energizi</em>.</p>
<p><a href="#_ftnref105">[105]</a> Kiom mi povis konstati, angla vorto &#8220;fluorize&#8221; ne ekzistas, ekzistas &#8220;fluorized&#8221; kaj &#8220;fluoridation&#8221; nur.</p>
<p><a href="#_ftnref106">[106]</a> GramTrans: &#8220;Nesentema sed zorgema patro (pozita fare de Armstrong) kun la malkapablo <em>sukerizi</em> malfacilajn temojn por lia filo. En PIV troviĝas nur <em>sukeri</em>.</p>
<p><a href="#_ftnref107">[107]</a> el e-libro de A. Blok: &#8220;Het Esperanto in Twintig Lessen&#8221;. En PIV troviĝas nur <em>gudri</em> kaj <em>olei</em>.</p>
<p><a href="#_ftnref108">[108]</a> laŭ la unua signifo de <em>tétaniser</em> el la medicinfaka Esperanta-franca vortaro de Blaise Berthonneau en http://www.linternaute.com/dictionnaire/fr: Provoquer <a href="http://www.linternaute.com/dictionnaire/fr/definition/des/">des</a> tétanies [Médecine]</p>
<p><a href="#_ftnref109">[109]</a> el René de Saussure, <em>Fundamentaj reguloj de la vort-teorio en Esperanto</em>: Ekzemple, sufikso iz signifas ‹ŝmiri per›, ‹ornami per›; nu, oni povas ‹kronizi (ornami per kronoj) tombon, ĉerkon›, aŭ ‹kronizi (ornami per krono) la pordon de luksa veturilo›, sed tiuj ideoj estas tute aliaj ol la ideo esprimita per la vorto kroni.</p>
<p><a href="#_ftnref110">[110]</a> laŭ la dua signifo de <em>tétaniser </em>(vidu la due antaŭan piednoton): Figer, paralyser <a href="http://www.linternaute.com/dictionnaire/fr/definition/d/">d</a>&#8216;étonnement</p>
]]></content:encoded>
					
		
		
			</item>
		<item>
		<title>Fandi kaj gisi</title>
		<link>https://lingvakritiko.com/2010/02/15/fandi-kaj-gisi/</link>
					<comments>https://lingvakritiko.com/2010/02/15/fandi-kaj-gisi/#comments</comments>
		
		<dc:creator><![CDATA[Sergio Pokrovskij]]></dc:creator>
		<pubDate>Mon, 15 Feb 2010 04:19:54 +0000</pubDate>
				<category><![CDATA[Fundamento]]></category>
		<category><![CDATA[Terminologio]]></category>
		<category><![CDATA[Vortprovizo]]></category>
		<guid isPermaLink="false">http://lingvakritiko.com/?p=225</guid>

					<description><![CDATA[La abstrakta kaj la plursenca La senco de «fandi» ĉe Zamenhofo La verbo «gisi» Gisfero Specimeno pri «giso» el la jaro 1911ª Komento pri la komento de Jan Werner Konkludo La abstrakta kaj la plursenca Tre plaĉas al mi la vorto skribilo. Ĝi estas tre abstrakta, kaj en praktika komunikado povas anstataŭi dekon da pli [&#8230;]]]></description>
										<content:encoded><![CDATA[<div class="contents">
<dl>
<dt>
<a href="#sec1">La abstrakta kaj la plursenca</a>
</dt>
<dt>
<a href="#sec2">La senco de «fandi» ĉe Zamenhofo</a>
</dt>
<dt>
<a href="#sec3">La verbo «gisi»</a>
</dt>
<dt>
<a href="#sec4">Gisfero</a>
</dt>
<dt>
<a href="#sec5">Specimeno pri «giso» el la jaro 1911ª</a>
</dt>
<dt>
<a href="#sec6">Komento pri la komento de Jan Werner</a>
</dt>
<dt>
<a href="#sec7">Konkludo</a>
</dt>
</dl>
</div>
<p><span id="more-225"></span></p>
<h2><a name="sec1" id="sec1"></a><br />
La abstrakta kaj la plursenca</h2>
<p class="first">Tre plaĉas al mi la vorto <em>skribilo</em>. Ĝi estas tre abstrakta, kaj en praktika komunikado povas anstataŭi dekon da pli precizaj vortoj (krajono, plumo, kreto, grifelo, peniko ktp), kiuj jes estas iam bezonataj, sed nur malofte. Tiaj abstraktaj vortoj faciligas la lernadon, kaj ebligas malfremdigi alicivilizajn realaĵojn (por eŭropano ne tuj evidentas ke peniko povas funkcii kiel normala skribilo en la tradicia kaligrafio ĉina).</p>
<p>Estas do tre natura ke la esperantistoj, komencante per Zamenhofo mem, ĉiam ŝatis tiajn abstraktajn vortojn. Tamen oni ne ĉiam konsciis, ke estas diferenco inter koncepte pura supernocio kaj vorto plursenca.</p>
<p>Por rusa lernanto estas iom ĝena, ke la vorto <em>bona</em> konfuzas la malsamajn konceptojn <em>благой, хороший</em> (bona vetero, bona novaĵo, bona fakulo) kaj <em>добрый</em> (bonkora). La dua estas subnocio de la unua &mdash; tamen ja aparta nocio, samnivela kiel <em>bela, justa, honesta, kompetenta, sana</em> ktp.</p>
<p>Tio estas falsa ŝparo, kaj ĝi havas sian koston. Tutegale oni bezonas vorton por <em>добрый</em> &mdash; kaj sekve oni kreas nelogikan kaj aparte lernendan idiomaĵon <em>bonkora</em><sup><a class="footref" name="fnr.1" href="#fn.1">1</a></sup>. Paginte la prezon de la dua vorto, ni tamen nur duone solvis la problemon: ni jes povas neprigi la sencon <em>bonkora</em>, sed <em>bona</em> plu restas dusenca. Ni plu havas tiun malkoheron, ke
</p>
<p class="verse">
<em>bona avo</em> probable estas <em>bonkora</em>; sed<br />
<em>bona patrino</em> probable celas la alian sencon,<br />
<em>bona knabo</em> probable celas knabon bonkondutan
</p>
<p>ktp.</p>
<p>Ankaŭ la antonimoj estas malsamaj: la malo de <em>bonkora</em> estas <em>malica</em>, la <em>malbona vicpatrino</em> ne taŭgas por esprimi la ideon <em>malica vicpatrino</em>. Do, <em>bona</em> estas same malbona kiel <em>olda</em>, kiu konfuzas la ideojn <em>malnova</em> kaj <em>maljuna</em>. «La bono» ne signifas «bonkoreco»n (kaj simetrie esceptaj estas la francaj «bonté» kaj «le bien»).</p>
<p>Tamen tiu mallogikaĵo estas pravigebla per la granda internacieco de la konfuzo; kaj malgraŭ la estetika malplezuro pri la mallogikeco, tiu konfuzo ne kreas grandajn malfacilaĵojn por la rusoj. Dum la esperantistoj de alilingva deveno probable ĝin simple ne rimarkas.</p>
<h2><a name="sec2" id="sec2"></a><br />
La senco de «fandi» ĉe Zamenhofo</h2>
<p class="first">Post la ĵusa enkonduka ekskurso ni transiru al la ĉeftemo de nia studo: la vorto <em>fandi</em>. La <em>Universala vortaro</em> ĝin jene difinas:</p>
<p class="verse">
&nbsp;&nbsp;<strong>fand`</strong><br />
&nbsp;&nbsp;&nbsp;&nbsp;(fr) fondre<br />
&nbsp;&nbsp;&nbsp;&nbsp;(en) melt, cast<br />
&nbsp;&nbsp;&nbsp;&nbsp;(de) giessen, schmelzen<br />
&nbsp;&nbsp;&nbsp;&nbsp;(ru) топить, растоплять<br />
&nbsp;&nbsp;&nbsp;&nbsp;(pl) roztapiać
</p>
<p>La tradukoj germana kaj angla malimplice atribuas al ĉi tiu verbo po du malsamajn signifojn:</p>
<ol>
<li>likvigi; kaj</li>
<li>gisi, muldi per fandado.</li>
</ol>
<p>La traduko franca estas unu, sed per verbo konfuzanta tiujn du signifojn. La tradukoj rusaj kaj pola donas nur la sencon <em>likvigi</em>, sen malpleja aludo al formodona gisado.</p>
<p>Do, Zamenhofo intencis ŝpari radikon laŭ la konfuza modelo franca: tion pruvas la germana traduko <em>gießen</em>. Kvankam li ankoraŭ iom hezitis, kion pruvas la okulfrapa malesto de la gisa senco en la tradukoj rusa kaj pola.</p>
<p>Tamen praktike uzata lingvo ne povas funkcii sen rimedo por solvi tian konfuzon; do, ankaŭ la franca posedas terminojn <em>couler, jeter dans le moule</em> por la gisa senco (eble Zamenhofo tion ne sciis).</p>
<p>Malgraŭ ĉi tiuj malestoj kaj hezito, oni trovas tiasencajn uzojn en lia verkaro. Ekz-e</p>
<blockquote>
<p class="quoted">ili faris al si fanditan bovidon kaj adorkliniĝis al ĝi [Eliro, 32:8]</p>
</blockquote>
<p>Por kompreni la strangan dusencecon de la verboj franca kaj esperanta necesas reveni al Latino. La etimo <em>fundo, fundere</em> signifas <em>verŝi</em> &mdash; kaj pli ĝenerale <strong>fluigi</strong>:</p>
<p class="verse">
&nbsp;&nbsp;<em>lacrimas fundere</em> &mdash; verŝi larmojn<br />
&nbsp;&nbsp;<em>aes fundere</em> &mdash; fluigi (likvige fandi) kupron<br />
&nbsp;&nbsp;<em>glandes fundere</em> &mdash; verŝi (gisi) kuglojn
</p>
<p>La metonimio <em>verŝi</em> por la formodona signifo estas tre internacia &mdash; ĝin uzas la lingvoj germana, ĉiuj slavaj, latinidaj (interalie la franca <em>couler</em>) … Formon donas ne likvigo (ĝi la formojn neniigas), sed verŝado en la muldilon.  Tamen ĝuste ĉi tiun verŝan sencon la verbo <em>fandi</em> malhavas («fandi larmojn» normale ne eblas), ĝia ĉefsenco estas likvigo. La plursenceco de la verbo latina estas maloportuna &mdash; sed almenaŭ ĝia logiko estas komprenebla.</p>
<p>Eĉ kun tiu klarigo la ambiguo estas ĝena, ĉar la du signifoj de la verbo prezentas kontraŭojn:
</p>
<p class="verse">
fandi statuon = <em>malkrei</em>, likvigi statuon;<br />
fandi statuon = <em>krei</em>, gisi statuon
</p>
<p>Ekz-e <em>la fandita bovido</em> ĉi-supre &mdash; kaj la detrua fandado jene:</p>
<blockquote>
<p class="quoted">
unu posttagmezon tondro (t.e. fulmo &mdash; S.P) fandis sur Kapitolo bronzan statuon de Cereso<br />
[H. Sienkewicz, tr. Lidia Zamenhof: <em>Quo vadis</em>, ĉap. 58ª].</p>
<p class="quoted">Por akiri favoron de siaj dioj <em>la romanoj fandis</em> iliajn <em>orajn statuojn.</em><br />
<br />Por pagi tributon al la vandaloj <em>la romanoj fandis orajn statuojn</em> de siaj dioj.</p>
</blockquote>
<p>Kaj jen konfuzo inter likvigo kaj glaciigo:</p>
<blockquote>
<p class="quoted">
De la spiro de Dio venas frosto,<br />
<br />Kaj vasta akvo fariĝas kvazaŭ fandaĵo [Ijob, 37:10]</p>
</blockquote>
<p>Fojfoje Zamenhofon tiu ambiguo ĝenis kaj li provis ĝin eviti uzante <em>elfandi</em> por la mulda senco:</p>
<blockquote>
<p class="quoted">cent kikaroj da arĝento estis uzitaj por elfandi la bazojn de la sanktejo kaj la bazojn de la kurteno [Eliro, 38:27].</p>
</blockquote>
<p>La intenco de tiu derivaĵo estis simila al tiu de <em>eltondi, eltondaĵo</em>; tamen la analogio estas falsa, ĉar ne la likvigo estas la formodona ago, sed enmuldiligo.  Kaj la natura signifo por <em>elfandi</em>, konforma al la interna logiko de Esperanto, estas <em>ekstrakti per fandado</em> (elfandi feron el erco, plumbon el alojo ktp &mdash;  <em>elfandi</em> estas la logika kontraŭo de <em>kunfandi</em>); tia signifo estas fakte atestita en la lingvo, ekz-e</p>
<blockquote>
<p class="quoted">ekzistas ankaŭ kiuj opinias, ke nun ĝi (la Eklezio &mdash; S.P.) estu ĵetita en fornon, por ke la pura oro estu elfandita<sup><a class="footref" name="fnr.2" href="#fn.2">2</a></sup>.</p>
</blockquote>
<p>Ĉi tiu estas tria signifo de la zamenhofa <em>fandi</em> kaj de la franca <em>fondre</em> (ruse por ĝi ekzistas apartaj verboj <em>выплавить, вытопить</em>, la germana havas <em>ausschmelzen</em> kaj <em>verhütten</em>):</p>
<blockquote>
<p class="quoted">vane fandis la fandisto: la malbonuloj ne apartiĝis [Jer 6:29]<br />
плавильщик плавил напрасно, ибо злые не отделились<br />
in vain hath a refiner refined, the wicked have not been drawn away</p>
</blockquote>
<p>Atentindas ke la vorto <em>fandisto</em> en la zamenhofa uzo indikas du malsamajn metiojn (ruse <em>плавильщик</em> kaj <em>литейщик</em>).</p>
<h2><a name="sec3" id="sec3"></a><br />
La verbo «gisi»</h2>
<p class="first">Male ol pri la dusenca «bona», la trisenca konfuzo en «fandi» estas neinternacia. Tial sufiĉe frue oni ekuzis apartan vorton <em>gisi</em> (laŭ la germana <em>gießen</em>) por la senco</p>
<blockquote>
<p class="quoted">Fari objekton el fandebla materialo (metalo, vakso, vitro ktp), verŝante likvan fanditan substancon en malplenan ujon, kaj lasante ĝin tie solidiĝi kaj akcepti la formon de tiu muldilo:<br />
<em>gisi statuon, kanonon, sonorilon;</em> <em>gisita krado</em> ktp</p>
</blockquote>
<p>La solvo estas perfekta; tamen la francaj aŭtoroj de PV ĝin ne komprenis, kaj difinis la verbon <em>gisi</em> maltrafe:</p>
<blockquote>
<p class="quoted"><strong>gis·i</strong> [Teĥniko]. Fandfari, elfandi feron, verŝante (!) ferminaĵon kun karbo en specialajn fornegojn.</p>
</blockquote>
<p>Per si mem la verbo <em>fandfari</em> ne estas klara; ĝi eble povus esprimi ion per konvencio, sed fakte ĝi ne estas uzata, kaj sekve nenion klarigas en la difino. La posta teksto difinas la trian sencon de <em>fandi</em> (la ekstraktan), tute malakorde kun la germana etimo kaj la intenco de ĉi tiu prunto.</p>
<p>En tiu misdifino interesa estas la vorto <em>elfandi</em>. Evidente, la PV-aŭtoro ne scipovis la germanan, kaj serĉis klarigon; probable la klarigo estis «fandfari, elfandi» &mdash; en kiu la vorto <em>elfandi</em> celis la zamenhofan sencon de mulda <em>elfandi</em>; sed ĝin la PV-aŭtoro miskomprenis laŭ la lingva logiko en la senco ekstrakta, kaj kompletigis la difinon tiusence.</p>
<p>Rezultas absurdo: por apartigi la sencon <em>schmelzen</em> (aŭ pli speciale, <em>verhütten</em>) disde la senco <em>gießen</em>, PV rekomendas esprimi la unuan per adaptita sonformo de la dua…</p>
<p>Krome, interesa estas la vorto <em>verŝante</em> aplikita al <em>ŝuteblaj</em> substancoj solidaj.  Probable ankaŭ tiu misuzo estas senkonscia tributo al la prasignifo germana. Ankaŭ poste, en la difino de <strong>gisado,</strong> la ekzemploj ŝajnas rilati al la specoj de muldiloj, do ne al <em>Verhüttung</em> sed al <em>Gießen</em>: «seksabla, verdsabla gisado; tera gisado».</p>
<p>La ĝustan sencon de <em>gisi</em> prezentas la vortaro esperanta-franca de Varingjeno<sup><a class="footref" name="fnr.3" href="#fn.3">3</a></sup> kaj multaj aliaj tradukvortaroj:</p>
<p class="verse">
<strong>gis/i</strong> fondre (dans un moule), jeter en fonte<br />
<strong>gis¦i</strong> <em>vt</em> лить, отливать <em>(металл)</em><sup><a class="footref" name="fnr.4" href="#fn.4">4</a></sup><br />
<strong>gis/i</strong> cast, found (iron)<sup><a class="footref" name="fnr.5" href="#fn.5">5</a></sup>
</p>
<p>ktp. Tiu ĝustasenca <em>gisi, gisado</em> troveblas en diversaj tekstoj &mdash; en Vikipedio, en revuoj, en romanoj:</p>
<blockquote>
<p class="quoted">la ordeno (krucista) aparte fieris pri gisado de grandegaj kanonoj<br />
[H. Gorecka: <em>Paĝoj el la historio de la Sukcena Lando</em>. LOdE. N-ro 134 (2005:12)]</p>
</blockquote>
<p>La precizigon, ke temas pri <em>metalo</em> (ruse) aŭ eĉ pli speciale <em>fero</em> (angle) oni interepretu ne tro limige, sed kiel ekzemplon indikantan la celatan sencon de verbo nacilingve pli ĝenerala: ruse por la kontrasta senco eblus <em>verŝi akvon</em>; angle, <em>ĵeti rigardon</em> ktp.  En la reala uzo de la esperanta <em>gisi</em> (samkiel en la uzo de ĝia germana etimo) oni trovas ankaŭ objektojn gisitajn el bronzo, vitro, plasto, ĉokolado ktp.</p>
<h2><a name="sec4" id="sec4"></a> Gisfero</h2>
<p class="first">Alia metalurgia termino mankas en la klasika Esperanto: nomo por feraj alojoj entenantaj pli da karbono ol <em>ŝtalo</em> (do, pli ol 2%). La rusa lingvo uzas prunton el lingvoj tjurkaj: <em>чугун</em>, terminon same simplan (unuradikan) kiel la komplementa termino <em>ŝtalo</em>. Pliparto da lingvoj okcidentaj uzas iom nelogikan kunmetaĵon, forme egalan al <em>gisfero</em>:</p>
<p class="verse"> &nbsp;&nbsp;de: Guss/eisen<br />
&nbsp;&nbsp;el: χυτο/σίδηρος<br />
&nbsp;&nbsp;en: cast iron<br />
&nbsp;&nbsp;es: hierro fundido, hierro colado<br />
&nbsp;&nbsp;tr: dökme demir
</p>
<p>Gisferon efektive oni plej ofte gisas, samkiel la ŝtalon oni ofte forĝas.  La nelogikeco konsistas en tio ke ankaŭ ŝtalon oni povas gisi<sup><a class="footref" name="fnr.6" href="#fn.6">6</a></sup>, kaj ke iuj gisferoj estas forĝeblaj.  Nu, ne pli malbone ol pri <em>Ruslando</em>: ne ĉiuj ruslandanoj estas rusoj, kaj ne ĉiuj rusoj loĝas en Ruslando.</p>
<p>Tamen la franca lingvo nomas tion <em>fonte</em> (substantivo responda al <em>fondre</em>); la Varingjena vortaro paŭsas tion per</p>
<p class="verse">
<strong>gisaĵo</strong> (…); fonte (carbure de fer)
</p>
<p>Ankaŭ tio povas funkcii per konvencio, samkiel funkcias la egale nelogika <em>glaciaĵo</em>.  Sed <em>gisfero</em> estas malpli mallogika (samkiel la angla <em>ice-cream</em> estas malpli malbona ol <em>glaciaĵo</em>), ĝi estas pli fidinde komprenebla kaj praktike samlonga.  Krome, fakulo povas bezoni ne nur <em>gisferon</em> (paŭsantan la germanan <em>Gusseisen</em>), sed ankaŭ <em>gisŝtalon</em> (respondan al <em>Gussstahl</em>)<sup><a class="footref" name="fnr.7" href="#fn.7">7</a></sup>; <em>gisaĵo</em> ne kapablas distingi ilin.</p>
<p>Tamen la fakulojn, kiuj esploris la aferon en la jaro 1911ª sub la aŭspicio de ISAE, ilia terminscienca metodo kondukis al rekomendo ankoraŭ pli fuŝa ol la franca misaĵo. La sekva sekcio entenas iom glatigitan pecon de ilia raporto<sup><a class="footref" name="fnr.8" href="#fn.8">8</a></sup> laŭ la <em>Terminologia kurso</em> de J. Werner<sup><a class="footref" name="fnr.9" href="#fn.9">9</a></sup>.</p>
<h2><a name="sec5" id="sec5"></a> Specimeno pri «giso» el la jaro 1911ª</h2>
<dl>
<dt><strong>I. Kunigo de la elementoj de la problemo</strong></dt>
<dd>
<dl>
<dt><strong>a) Difino</strong></dt>
<dd>Bone muldebla alojo de fero kaj karbono (super 2%), akirita per refando de krudfero, gisaj rompitaĵoj kaj ŝtalrubo en fandforno.</dd>
<dt><strong>b) Nacilingvaj tradukoj</strong></dt>
<dd>(…)</dd>
</dl>
</dd>
<dt><strong>II. Serĉado de la eblaj solvoj</strong></dt>
<dd>
<dl>
<dt><strong>a) Internacia simpla vorto</strong></dt>
<dd>ne ekzistas.</dd>
<dt><strong>b) Kunmetita vorto komprenebla sen speciala interkonsento aŭ internacia</strong></dt>
<dd>
La difino donas aŭ «fandita fero» aŭ laŭ la ĥemia formulo «ferkarbido».</dd>
<dt><strong>c) Simpla vorto ne tute internacia</strong></dt>
<dd>Oni povas memorigi la germanan vorton: «Guss» aŭ «giessen», la italan «ghisa», kaj eĉ la francan «gueuse» (kiu devenas de giessen) alprenante ĉu <em>giso</em> ĉu <em>gizo</em>.</dd>
<dt><strong>d) Kunmetita vorto komprenebla per speciala interkonsento</strong></dt>
<dd>La angla vorto donus «fandfero», kiu similas al unu el la germanaj vortoj.</dd>
</dl>
</dd>
<dt><strong>III. Diskutado</strong></dt>
<dd>
La serĉata vorto devas eniĝi en multajn kunmetitajn vortojn &mdash; speciale en tiujn, kiuj montras ion faritan el tiu metalo; plie ĝi eniras en tekstojn, en kiuj la vortoj «fandi» kaj «fero» estas ofte ripetataj. Sekve estas preferinde, ke elektota vorto ne estu kunmetita. <em>Giso</em> estas pli simila al la naciaj prononcmanieroj ol <em>gizo</em>.</dd>
<dt><strong>IV. Elektata solvo</strong></dt>
<dd>Giso.</dd>
</dl>
<h2><a name="sec6" id="sec6"></a> Komento pri la komento de Jan Werner</h2>
<p class="first">Ĉi-sube la komentoj de J. Werner (JW) aperas en kursivaj alineoj.</p>
<p>JW: <em>Aŭtoroj de la Konsilaro decidis, ke</em> gis&#8217; <em>estas substantivo kaj ne verbo. La decido envenis ankaŭ la Plenan ilustritan vortaron (PIV).</em></p>
<p>Atentindas ke ili elektis etimologie verban radikon por substantiva signifo. Kial ili ne prenis malpli malkonvenan <em>guso</em> (laŭ la germana <em>Guss</em> kaj la portugala <em>gusa</em>)? Supozeble ĉar la germandevena verbo <em>gisi</em> jam funkciis en la lingvo, kaj ili preferis ĝin misuzi (ne komprenante ke <em>gießen, das Gießen</em> temas pri la alia signifo de <em>fondre, fonte</em>) ol krei taŭgan terminon.</p>
<p>Kvankam la raporto estas eldonita en Dresdeno, mi havas la impreson ke ĝin verkis franco, pensanta per la vortoj <em>fondre, fonte</em>, kaj trudanta ilian plursignifecon al la germana etimo de <em>gis-</em>.  Simetrie okazis pri <em>facila</em> (el la france pli preciza <em>facile</em>), al kiu oni iam atribuas kromsignifojn de la germana <em>leicht</em> aŭ de la rusa <em>лёгкий.</em></p>
<p>JW: <em>Mi vidas la decidon ĝusta, ĉar ni ne bezonas la verbon</em> gisi <em>ekvivalentan al la germana «gießen». Ni ja havas</em> verŝi <em>kaj ankaŭ</em> muldi <em>(PIV: ..oni &#8230; muldas objektojn el giso).</em></p>
<p>En Esperanto maleblas diri «verŝi statuon»; kaj «muldi ŝlosilon» estas alia afero ol «gisi ŝlosilon».</p>
<p>La vorto <em>muldi</em> estas interesa.  Unuflanke, ĝi estas bona abstrakta supernocio, kiajn mi laŭdis komence de la studo: temas pri formado per meĥanika kontakto kun modelo, kaj la gisado estas speciala okazo, kiam oni formas per fandado kaj verŝado en formujon.  Tamen <em>muldado</em> kovras ankaŭ aliajn specojn de moligo kaj solidigo: eblas muldi per stampado, per sekigo ktp.  PIV konas bakmuldilojn por pano, sablomuldilojn por la infanaj ludoj; oni povas muldi fromaĝon aŭ feltajn ĉapelojn; PIV hezitas inter <em>muldokartono</em> kaj <em>papermaĉaĵo</em>.</p>
<p>Aliflanke, <em>muldi</em> estas same aĉa, kiel <em>fandi</em>, ĉar ĝi konfuzas la signifojn <em>fari formujon</em> kaj <em>apliki formujon</em>.  «Gisi statuon» estas klara; «muldi statuon» estas ambigua.  Kuracisto muldas la makzelon de paciento per gipsosimila pasto, kaj lia teĥnikisto muldas dentoprotezon el metalo aŭ plasto.  Estas du malsamaj «muldas», kiujn en la pli precizema lingvo rusa oni esprimas malsame.</p>
<p>JW: <em>Estas bezone, ke planlingvo estu malpli polisemia ol la lingvoj naciaj.</em></p>
<p>Estas mirinda ke ĉeĥlingvano ne rimarkas la ĝenan <em>polisemion</em> de <em>fandi</em> = <em>tavit</em> + <em>slévat</em>, de <em>fandisto</em> kiu estas <em>tavič</em> aŭ <em>slevač</em>. Ĝuste per <strong>fandi</strong> Esperanto estas <em>pli polisemia</em> ol la rusa, ĉeĥa aŭ germana.</p>
<p>JW: <em>PIV eĉ ne mencias la verbon</em> gisi, <em>kvankam ni povus ĝin iel difini.</em></p>
<p>PIV2 ĝin difinis (egaligante al <em>fandi</em>). Laŭ la Fundamento ni havis</p>
<p class="verse">
<strong>fandi</strong> gießen, schmelzen
</p>
<p>Kaj vortaro ĉeĥa-esperanta difinas:</p>
<p class="verse">
<strong>gisi</strong> tavit, slévat
</p>
<p>(la samaj du sencoj en la inversa ordo). Du vortoj por du sencoj kaj ambaŭ dusencaj.</p>
<p>JW: <em>Kelkaj fakuloj nuntempe agas laŭ modelo de la germana lingvo kaj aplikas</em> gisi <em>kaj</em> gisfero <em>kontraŭ la plurjardeka uzanco kaj kontraŭ la nepreterlasinda kodifa influo de PV kaj PIV, malstabiligante la terminaron, sen iu grava motivo.</em></p>
<ol>
<li>La motivo estas tre grava, kaj mi jam sufiĉe pri tio parolis.</li>
<li><em>La plurjardeka uzanco</em> ŝajnas unueca nur se oni PV-PIVe ignoras la realon.</li>
<li>Malgravaj estas la obĵetoj kontraŭ <em>gisfero</em>, kiu jes estas iom kritikinda (sed malpli ol multaj nelogikaĵoj similaj al <em>bonkora</em>), &mdash; tamen havas por si sian grandan internaciecon<sup><a class="footref" name="fnr.10" href="#fn.10">10</a></sup>.</li>
</ol>
<p>PV kaj PIV pretendas esti plenaj priskribaj vortaroj de Esperanto. Fakte ili prisilentas tiun realan uzon kiu estas pli racia ol la de ili trudata leksika maskobalo. Kaj ĉar tiuj vortaroj ĝuas iom pli grandan aŭtoritatan ol ili meritas, tiu trudita <em>qui pro quo</em> efektive estigis konfuzon pri la etimologie klara radiko <em>gis-</em>.</p>
<p>Menciindas, ke Varingjeno, ĉefredankinte PIV-on, ne ŝanĝis sian racian difinon de <em>gisi</em> en la post-PIV-a korektita eldono de sia vortaro franca-esperanta (1976). Eble preteratento &mdash; sed ankaŭ eblas, ke la PIV-an misdifinon trudis fakredaktisto, pri kies decido Varingjeno persone malkonsentis. Samkiel malkonsentas aliaj fakuloj pri metalurgio<sup><a class="footref" name="fnr.11" href="#fn.11">11</a></sup>, la esperanta Vikipedio ktp.</p>
<h2><a name="sec7" id="sec7"></a> Konkludo</h2>
<p class="first">La racia solvo estas tre simpla kaj reale praktikata:</p>
<blockquote>
<p class="quoted"><strong>fandi</strong> = <em>de</em> schmelzen; <em>ru</em> топить, плавить<br />
<strong>elfandi</strong> =  <em>de</em> verhütten, ausschmelzen; <em>ru</em> вытопить, выплавить<br />
<strong>kunfandi</strong> =  <em>de</em> zusammenschmelzen; <em>ru</em> сплавить<br />
<strong>fandisto</strong> = <em>de</em> Schmelzer; <em>ru</em> плавильщик<br />
<strong>gisi</strong> (el metalo, vakso, vitro, plasto…) = <em>de</em> gießen; <em>ru</em> лить, отлить<br />
<strong>gisaĵo</strong> = io ajn gisita (el metalo, vakso, vitro, plasto…)<br />
<strong>gisisto</strong> = <em>de</em> Gießer; <em>ru</em> литейщик<br />
<strong>gisfero</strong> = <em>de</em> Gusseisen; <em>ru</em> чугун<br />
<strong>krudfero</strong> = <em>de</em> Roheisen; <em>ru</em> передельный чугун</p>
</blockquote>
<p>Tiu sistemo mankas en la PIV-oj &mdash; sed tio estas difekto de la PIV-oj, kies pretendo esti plenaj priskribaj vortaroj estas ĉi-okaze malvera.  Tia sistemo ekzistas en la literaturo kaj en tradukvortaroj (ekz-e en la vortaroj de Bokarev).</p>
<p>En tiu sistemo la plej tikla punkto estas la arkaikigo de la tradukoj <em>cast, giessen</em>, kiujn UV donas por <em>fandi</em>.  Tamen tia arkaikigo ne estus senprecedenca; kaj ĝi eĉ havas apogon en UV mem, ĉar la tradukoj rusa kaj pola la arkaikigendajn signifojn neniam entenis.  Eĉ pli ol tio, en la angla parto de la «Akademiaj korektoj de la Universala vortaro» (1914) la radiko <em>fand</em> perdis la tradukon <em>cast</em> (= gisi), koherigante ĝin kun la tradukoj rusaj kaj pola:</p>
<dl>
<dt><strong>fand¦</strong></dt>
<dd>melt, smelt <em>(vb.)</em></dd>
</dl>
<p>La Akademio tamen ne finis sian laboron, ĉar en la germana parto la malkohera traduko «giessen» restas netuŝita.</p>
<hr />
<p class="footnote"><a class="footnum" name="fn.1" href="#fnr.1">1.</a>  La vorto <em>bonkora</em> estas bazita sur la atavisma ideo ke la koro estas la sidejo de la animo, la ideo komuna al la mediteranea kultura rondo. Ĝi estas evidente malvera; kaj en alia kultura rondo oni povas havi alian ideon; ekz-e dum la eŭropanoj sin mortigas ponardante sian koron, la japanoj liberigas la animon tranĉante sian ventron (cetere, ankaŭ la angloj kaj francoj havas similan ideon pri la intestoj: <em>a man with plenty of guts; il a pour cet enfant des entrailles de père</em>). Do, en alia kultura rondo oni eble preferus esprimi la bonkorecon per grando de la ventro (la dikaj homoj havas la reputacion esti bon[kor]aj). En tia alia kultura rondo <em>bonkora</em> estus ne pli trafa por la koncerna signifo, ol <em>bonhepata</em> por la eŭropa. — Fakte, en la orientaziaj lingvoj (ekz-e japana kaj ĉina), kie la kristanisma koncepto <em>konscienco</em> ne ekzistas (ĝian rolon plej ofte plenumas <em>honto</em>), la esprimaĵo <em>bona koro</em> estas tradicia traduko por tiu fremda koncepto.  Do, ĝi signifas ion tute alian, ol en Esperanto.</p>
<p class="footnote"><a class="footnum" name="fn.2" href="#fnr.2">2.</a>  M. Von Galli: <em>Nova pensado.</em> «Espero katolika», 1965, n-ro 3.</p>
<p class="footnote"><a class="footnum" name="fn.3" href="#fnr.3">3.</a>  G. Waringhien: <em>Grand dictionnaire Espéranto-Français</em>. Paris: SAT, 1976.</p>
<p class="footnote"><a class="footnum" name="fn.4" href="#fnr.4">4.</a>  Бокарев Е.А. <em>Эсперанто-русский словарь.</em> М. 1982.</p>
<p class="footnote"><a class="footnum" name="fn.5" href="#fnr.5">5.</a>  J.C. Wells: <em>Concise Esperanto and English Dictionary</em>. 1969, 1989.</p>
<p class="footnote"><a class="footnum" name="fn.6" href="#fnr.6">6.</a>  Nur fine de la 19ª jc la homaro trovis metodojn por fidinde gisi ŝtalon. En la napoleonaj militoj la pafilegoj ankoraŭ estis bronzaj; en la unua mondmilito la artilerio iĝis ŝtala.</p>
<p class="footnote"><a class="footnum" name="fn.7" href="#fnr.7">7.</a>  E.-D. Krause: Wörterbuch Deutsch-Esperanto. Leipzig, 1983.</p>
<p class="footnote"><a class="footnum" name="fn.8" href="#fnr.8">8.</a>  <em>Konsilaro por la farado de la sciencaj kaj teknikaj vortoj</em>. Raporto starigita de la scienca kaj teknika komisiono de la Internacia Scienca Asocio Esperantista. (Direktoro: S-ro Rollet de L&#8217;Isle.) Kötzschenbroda-Dresden 1911.</p>
<p class="footnote"><a class="footnum" name="fn.9" href="#fnr.9">9.</a>  Jan Werner: <em>Terminologia kurso</em>. Sdružený ZK ROH Roudnice n.L., 1986. P. 70&mdash;71.</p>
<p class="footnote"><a class="footnum" name="fn.10" href="#fnr.10">10.</a>  Eĉ la lingvo turka forlasis la senriproĉan tjurkan etimon de la rusa <em>чугун</em> (kiun retenis multaj aliaj lingvoj tjurkaj, de la ĉuvaŝa ĝis la uzbeka) favore al la malpli bona eŭropaĵo, strukture egala al <em>gisfero</em>.</p>
<p class="footnote"><a class="footnum" name="fn.11" href="#fnr.11">11.</a>  Barna Buza: <em>La Zamenhofa spirito de la fakvortkreado</em>. SAEST 1982. P. 86.</p>
]]></content:encoded>
					
					<wfw:commentRss>https://lingvakritiko.com/2010/02/15/fandi-kaj-gisi/feed/</wfw:commentRss>
			<slash:comments>2</slash:comments>
		
		
			</item>
		<item>
		<title>La Oficialaj Aldonoj</title>
		<link>https://lingvakritiko.com/2008/05/13/la-oficialaj-aldonoj/</link>
					<comments>https://lingvakritiko.com/2008/05/13/la-oficialaj-aldonoj/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Tue, 13 May 2008 08:58:41 +0000</pubDate>
				<category><![CDATA[Fundamento]]></category>
		<category><![CDATA[Oficialigoj]]></category>
		<category><![CDATA[Vortaro]]></category>
		<category><![CDATA[Vortprovizo]]></category>
		<category><![CDATA[Oficialigoj Fundamento Vortaro]]></category>
		<guid isPermaLink="false">http://lingvakritiko.com/?p=84</guid>

					<description><![CDATA[Ekzistas ĝis nun naŭ Oficialaj Aldonoj al la Universala Vortaro. Tiujn OA-ojn publikigis la Lingva Komitato kaj la Akademio de Esperanto de 1909 ĝis 2007. Ili enhavas proksimume 2200 lingvoelementojn aldonitajn al la ĉirkaŭ 2800 elementoj en la Fundamento de Esperanto. Plejparte la Oficialaj Aldonoj estas nuntempe malfacile atingeblaj. La aldonoj 7a, 8a kaj 9a [&#8230;]]]></description>
										<content:encoded><![CDATA[<p>Ekzistas ĝis nun naŭ Oficialaj Aldonoj al la Universala Vortaro. Tiujn OA-ojn publikigis la Lingva Komitato kaj la Akademio de Esperanto de 1909 ĝis 2007. Ili enhavas proksimume 2200 lingvoelementojn aldonitajn al la ĉirkaŭ 2800 elementoj en la <a href="http://kolegoj.akademio-de-esperanto.org/fundamento/">Fundamento de Esperanto</a>.</p>
<p>Plejparte la Oficialaj Aldonoj estas nuntempe malfacile atingeblaj. La aldonoj 7a, 8a kaj 9a estas haveblaj de niaj libroservoj. <a href="http://akademio-de-esperanto.org/aktoj/aktoj2/8oa.html">8OA</a> kaj <a href="http://akademio-de-esperanto.org/oficialaj_informoj/oficialaj_informoj_8_2007.html">9OA</a> krome estas konsulteblaj ankaŭ Interrete en la <a href="http://akademio-de-esperanto.org">TTT-ejo de la Akademio de Esperanto</a>. Sed pli fruaj Aldonoj estas konsulteblaj nur en malmultaj bibliotekoj kaj arkivoj. Mi mem posedas nur fotokopiojn de tiuj fruaj Aldonoj.</p>
<p><span id="more-84"></span></p>
<p>Tial la Akademio de Esperanto provas iom post iom havigi la esencajn partojn de ĉiuj Oficialaj Aldonoj kadre de la <a href="http://akademio-de-esperanto.org/akademia_vortaro/">Akademia Vortaro</a>, kiu iom post iom ellaboriĝas en la Akademia TTT-ejo, kaj kiu espereble iam estos eldonita ankaŭ en papera formo.</p>
<p>Al tiu laboro grave kontribuis la Germana ne-Akademiano Andreas Kück, kiu ĉi-jare eldonis sian verkon <a href="http://www.akueck.de/oleo.htm"><cite>Oficialaj lingvoelementoj de Esperanto (OLEO)</cite></a>. En ĝi li skrupule resumas la enhavon de la Oficialaj Aldonoj kune kun la longaj listoj de nacilingvaj tradukoj en la diversaj Aldonoj (krom la Rusaj tradukoj, kiujn li saĝe elektis ne trakti pro manko de scioj de la Rusa lingvo kaj la Cirila alfabeto).</p>
<p>Pro tio, ke Andreas Kück disponigis sian verkon ankaŭ en elektronika formo, mi povis facile kompletigi la Akademian Vortaron per tiuj nacilingvaj tradukoj.</p>
<p>La diversaj Aldonoj estas enhave sufiĉe neunuecaj. Kelkaj el ili enhavas difinojn en Esperanto, sed aliaj ne. Plej multaj el la oficialigitaj lingvoelementoj ricevis nacilingvajn tradukojn, sed kelkaj el ili ne. Iuj elementoj eĉ havas nek tradukojn, nek difinon! Krome la naciaj lingvoj, kiuj uziĝas, estas tre diversaj. Ĉi-poste sekvas superrigardo de la enhavo de la naŭ Oficialaj Aldonoj.</p>
<p>Oni rimarku, ke pluraj el la Oficialaj Aldonoj enhavas ankaŭ Fundamentajn radikojn. Tiuj radikoj estis aparte &#8220;oficialigitaj&#8221; en la diversaj Aldonoj, ĉar en la Fundamento ili ne aperas en la Universala Vortaro, sed en aliaj partoj de la Fundamento. En la diversaj Oficialaj Aldonoj tiuj Fundamentaj elementoj do estis aparte aldonitaj al la Universala Vortaro.</p>
<h3>1OA</h3>
<ul>
<li><strong>Titolo</strong>: <cite>Unua Oficiala Aldono al Universala Vortaro</cite></li>
<li><strong>Jaro</strong>: 1909</li>
<li><strong>Enhavas</strong>: 806 radikojn kun postaj signetoj, sen finaĵoj</li>
<li><strong>Tradukoj</strong>: Franca, Angla, Germana, Rusa, Pola</li>
<li><strong>Difinoj en Esperanto</strong>: nur unu elemento, la sufikso AĈ/, havas difinon</li>
</ul>
<h3>2OA</h3>
<ul>
<li><strong>Titolo</strong>: <cite>Dua Oficiala Aldono al Universala Vortaro</cite></li>
<li><strong>Jaro</strong>: 1919</li>
<li><strong>Enhavas</strong>: 587 radikojn dividitajn en unu sufikson kaj du listojn de elementoj:
<ul>
<li>La sufikso ISM/ aperas aparte kun difino en Esperanto.</li>
<li>
<strong>&#8220;Definitiva listo de internaciaj vortoj, kiuj laŭ § 15 de l&#8217; Fundamento estas Esperantaj&#8221;</strong>:</p>
<ul>
<li><strong>Enhavas</strong>: 476 radikojn kun finaĵoj</li>
<li><strong>Tradukoj</strong>: mankas</li>
<li><strong>Difinoj en Esperanto</strong>: nur du elementoj, BARAK/ kaj IGNOR/, havas difinon</li>
</ul>
</li>
<li>
<strong>&#8220;Definitiva listo de komune uzataj vortoj oficialigitaj de la Akademio&#8221;</strong>:</p>
<ul>
<li><strong>Enhavas</strong>: 110 radikojn kun finaĵoj</li>
<li><strong>Tradukoj</strong>: Franca, Angla, Germana (kun piednota informo, ke Pola kaj Rusa tradukoj aperos poste &#8211; sed ŝajnas, ke tio ne efektiviĝis)</li>
<li><strong>Difinoj en Esperanto</strong>: mankas</li>
</ul>
</li>
</ul>
</li>
</ul>
<h3>3OA</h3>
<ul>
<li><strong>Titolo</strong>: <cite>Tria Oficiala Aldono al Universala Vortaro</cite></li>
<li><strong>Jaro</strong>: 1921</li>
<li><strong>Enhavas</strong>: 203 radikojn kun postaj signetoj sen finaĵoj</li>
<li><strong>Tradukoj</strong>: Angla, Franca, Germana, Hispana, Portugala, Itala, Pola</li>
<li><strong>Difinoj en Esperanto</strong>: nur tri elementoj, ABDIK/, ABUND/, KARIOL/, havas difinon</li>
</ul>
<h3>4OA</h3>
<ul>
<li><strong>Titolo</strong>: <cite>Kvara Aldono al Universala Vortaro</cite></li>
<li><strong>Jaro</strong>: 1929</li>
<li><strong>Enhavas</strong>: 118 radikojn kun finaĵo</li>
<li><strong>Tradukoj</strong>: Franca, Angla, Germana, Itala, Hispana, Portugala, Kataluna</li>
<li><strong>Difinoj en Esperanto</strong>: nur 23 el la elementoj havas difinon</li>
</ul>
<h3>5OA</h3>
<ul>
<li><strong>Titolo</strong>: <cite>Kvina Oficiala Aldono al Universala Vortaro</cite></li>
<li><strong>Jaro</strong>: 1934</li>
<li><strong>Enhavas</strong>: 8 radikojn kun finaĵoj</li>
<li><strong>Tradukoj</strong>: Angla, Franca, Germana, Hispana, Itala, Pola</li>
<li><strong>Difinoj en Esperanto</strong>: ĉiuj 8 radikoj havas difinon</li>
</ul>
<h3>6OA</h3>
<ul>
<li><strong>Titolo</strong>: <cite>Sesa Oficiala Aldono al la Universala Vortaro</cite></li>
<li><strong>Jaro</strong>: 1935</li>
<li><strong>Enhavas</strong>: 21 radikojn kun finaĵoj</li>
<li><strong>Tradukoj</strong>: Angla, Franca, Germana, Hispana, Itala, Pola</li>
<li><strong>Difinoj en Esperanto</strong>: ĉiuj 21 radikoj havas difinon</li>
</ul>
<h3>7OA</h3>
<ul>
<li><strong>Titolo</strong>: <cite>Sepa Oficiala Aldono al la Universala Vortaro</cite></li>
<li><strong>Jaro</strong>: 1958</li>
<li><strong>Enhavas</strong>: 160 radikojn kun signetoj, sen finaĵoj, el kiuj tamen la plejparto estas Fundamentaj radikoj; nur 31 radikoj estis efektive oficialigitaj en 7OA</li>
<li><strong>Tradukoj</strong>: mankas</li>
<li><strong>Difinoj en Esperanto</strong>: 81 el la elementoj havas difinon</li>
</ul>
<h3>8OA</h3>
<ul>
<li><strong>Titolo</strong>: <cite>Oka Oficiala Aldono al la Universala Vortaro</cite></li>
<li><strong>Jaro</strong>: 1974</li>
<li><strong>Enhavas</strong>: 200 radikojn en du listoj:
</li>
<li>
<strong>Landnomoj kaj landano-nomoj</strong>:</p>
<ul>
<li><strong>Enhavas</strong>: 47 radikojn kun finaĵoj</li>
<li><strong>Tradukoj</strong>: mankas</li>
<li><strong>Difinoj en Esperanto</strong>: mankas</li>
</ul>
</li>
<li>
<strong>&#8220;Oficialaj radikoj&#8221;</strong>:</p>
<ul>
<li><strong>Enhavas</strong>: 154 radikojn kun finaĵoj (el kiu unu, AŬSTRALI/, estas ankaŭ en la antaŭa listo)</li>
<li><strong>Tradukoj</strong>: Angla, Franca, Germana, Hispana, Itala, Portugala,</li>
<li><strong>Difinoj en Esperanto</strong>: ĉiuj elementoj havas difinon</li>
</ul>
</li>
</ul>
<h3>9OA</h3>
<ul>
<li><strong>Titolo</strong>: <cite>Naŭa Oficiala Aldono al la Universala Vortaro</cite></li>
<li><strong>Jaro</strong>: 2007</li>
<li><strong>Enhavas</strong>: 209 radikojn kun finaĵoj</li>
<li><strong>Tradukoj</strong>: mankas</li>
<li><strong>Difinoj en Esperanto</strong>: ĉiuj elementoj havas difinon</li>
</ul>
]]></content:encoded>
					
					<wfw:commentRss>https://lingvakritiko.com/2008/05/13/la-oficialaj-aldonoj/feed/</wfw:commentRss>
			<slash:comments>8</slash:comments>
		
		
			</item>
	</channel>
</rss>
