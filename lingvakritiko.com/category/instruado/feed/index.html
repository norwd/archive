<?xml version="1.0" encoding="UTF-8"?><rss version="2.0"
	xmlns:content="http://purl.org/rss/1.0/modules/content/"
	xmlns:wfw="http://wellformedweb.org/CommentAPI/"
	xmlns:dc="http://purl.org/dc/elements/1.1/"
	xmlns:atom="http://www.w3.org/2005/Atom"
	xmlns:sy="http://purl.org/rss/1.0/modules/syndication/"
	xmlns:slash="http://purl.org/rss/1.0/modules/slash/"
	>

<channel>
	<title>Instruado &#8211; Lingva Kritiko</title>
	<atom:link href="https://lingvakritiko.com/category/instruado/feed/" rel="self" type="application/rss+xml" />
	<link>https://lingvakritiko.com</link>
	<description>Studoj kaj notoj pri la Internacia Lingvo • Esperantologio Interreta</description>
	<lastBuildDate>Sun, 04 Nov 2007 13:58:11 +0000</lastBuildDate>
	<language>eo</language>
	<sy:updatePeriod>
	hourly	</sy:updatePeriod>
	<sy:updateFrequency>
	1	</sy:updateFrequency>
	<generator>https://wordpress.org/?v=6.4.2</generator>
	<item>
		<title>La landnoma sufikso -ujo en instruado</title>
		<link>https://lingvakritiko.com/2007/11/04/la-landnoma-sufikso-ujo-en-instruado/</link>
					<comments>https://lingvakritiko.com/2007/11/04/la-landnoma-sufikso-ujo-en-instruado/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Sun, 04 Nov 2007 13:58:11 +0000</pubDate>
				<category><![CDATA[Gramatiko]]></category>
		<category><![CDATA[Instruado]]></category>
		<category><![CDATA[Vortprovizo]]></category>
		<guid isPermaLink="false">http://lingvakritiko.com/2007/11/04/la-landnoma-sufikso-ujo-en-instruado/</guid>

					<description><![CDATA[Jam delonge en nia lingvo hejmas du sinonimaj sufiksoj por landonomoj: -ujo kaj -io. Siatempe okazis pri tiuj du sufiksoj eĉ lingvaj bataloj inter du tendaroj de pacaj batalantoj. Sed tiuj tempoj bonŝance pasis. Nun tiuj du samsignifaj sufiksoj kunekzistas sufiĉe kviete en nia paca lingvo. Krome apud ili oni trovas ankaŭ sufiksecan uzon de [&#8230;]]]></description>
										<content:encoded><![CDATA[<p>Jam delonge en nia lingvo hejmas du sinonimaj sufiksoj por landonomoj: <em>-ujo</em> kaj <em>-io</em>. Siatempe okazis pri tiuj du sufiksoj eĉ lingvaj bataloj inter du tendaroj de pacaj batalantoj. Sed tiuj tempoj bonŝance pasis. Nun tiuj du samsignifaj sufiksoj kunekzistas sufiĉe kviete en nia paca lingvo. Krome apud ili oni trovas ankaŭ sufiksecan uzon de <em>-lando</em> por precize la sama signifo. Ni havas do eĉ tri samcelajn vortfarilojn. Oni povas diri, ke temas pri lingva riĉeco, do pri io pozitiva.</p>
<p><span id="more-55"></span></p>
<p style="margin-left: 2em; margin-right: 2em; background-color: #eee; color: #000; padding: 1em; border: 1px dotted #aaa">[Tiu ĉi artikolo aperis unue en la libreto <a href="#notoRusoj"><cite>Rusoj Loĝas en Rusujo</cite></a>. En tiu leginda libreto estas pli ol 20 landonomaj artikoloj de 17 aŭtoroj.]</p>
<p>Mi mem klare preferas la sufikson <em>-ujo</em>. Tio certe malmultajn surprizas, ĉar mi estas konata apoganto de la <a href="#notoFundamento"><cite>Fundamento de Esperanto</cite></a>. Sed mia prefero de <em>-ujo</em> ne radikas en mia Fundamentaneco. Mi uzas la landonoman sufikson <em>-ujo</em>, ĉar tio rezultigas pli klaran lingvaĵon.</p>
<p>Tiu aserto pri klareco eble surprizas iujn legantojn, ĉar ofta argumento por la sufikso <em>-io</em> estas, ke ĝi kreas pli internaciajn kaj pli rekoneblajn landonomojn. Ekzemple <em>Italio</em> pli similas al nacilingvaj formoj kiel <em xml:lang="it-IT">Italia</em>, <em xml:lang="fr-FR">Italie</em>, <em xml:lang="de-DE">Italien</em>, <em xml:lang="it-IT">Italy</em> ol la formo <em>Italujo</em>. Tial <em>Italio</em> devas esti pli facile komprenebla unuavide, kaj sekve pli klara. Tute prave, sed mi parolas pri alia speco de klareco. Mi parolas pri <strong>rekoneblo de la kategorieco</strong>.</p>
<h2>Du kategorioj</h2>
<p>En la komenca tempo la landonomoj en Esperanto apartenis al nur unu sola klaso: oni formis ĉiujn landonomojn en la sama maniero, per la sufikso <em>-ujo</em>, kiun oni aldonis al vorto por la koncernaj landanoj: <em>svedoj</em> loĝis en <em>Svedujo</em>, <em>japanoj</em> en <em>Japanujo</em>, <em>holandoj</em> en <em>Holandujo</em>, <em>braziloj</em> en <em>Brazilujo</em> kaj eĉ <em>amerikoj</em> loĝis en <em>Amerikujo</em>.</p>
<p>Sed jam Zamenhof frue rimarkis, ke tiu simpla skemo ne estas praktike taŭga, kaj li senceremonie transiris al dukategoria sistemo, en kiu la plimulto de la landonomoj estas sensufiksaj vortoj, el kiuj oni formas la vorton por la landanoj per la sufikso <em>-ano</em>. Nur relativa malplimulto da nomoj restis en la origina <em>uj</em>-klaso. (Tio, ke plej multaj el tiuj <em>uj</em>-nomoj apartenas al landoj en Eŭropo, povas tamen doni la impreson, ke la <em>uj</em>-nomoj estas pli multaj, sed tiel ne estas. Nur rigardu ĉiun ajn liston de landonomoj.)</p>
<p>Ni havas do jam delonge la jenajn du kategoriojn en nia lingvo:</p>
<ul>
<li>
<p>“<strong>Lando → landanoj</strong>”: ekz. <em>Usono</em> → <em>usonanoj</em>, <em>Irlando</em> → <em>irlandanoj</em>, <em>Birmo</em> → <em>birmanoj</em></p>
</li>
<li>
<p>“<strong>homoj → Homujo</strong>”: ekz. <em>germanoj</em> → <em>Germanujo</em>, <em>ĉinoj</em> → <em>Ĉinujo</em>, <em>somaloj</em> → <em>Somalujo</em></p>
</li>
</ul>
<p>Mi nomos ilin ĉi-poste por simpleco la <strong><em>uj</em>-kategorio</strong> kaj la <strong><em>an</em>-kategorio</strong>.</p>
<p>Mi rimarkigu – parenteze – ke tiu divido laŭ du kategorioj esence estas arbitra. Aparteno al la <em>uj</em>-kategorio diras nenion ajn pri la koncerna lando kaj ties popolo, kaj aparteno al la <em>an</em>-kategorio same diras nenion pri tiu lando kaj ĝia popolo. Multaj provis trovi aŭ elpensi ian sistemecon en la klasado, sed tio plejparte estis vana.</p>
<h2>Samsignifaj sufiksoj</h2>
<p>Nuntempe plej multaj Esperantistoj uzas anstataŭ <em>-ujo</em> la neoficialan sufikson <em>-io</em>, dirante ekzemple <em>Germanio</em>, <em>Ĉinio</em> kaj <em>Somalio</em> anstataŭ <em>Germanujo</em>, <em>Ĉinujo</em> kaj <em>Somalujo</em>. En tiaj okazoj ambaŭ sufiksoj signifas simple “lando”: <em>Germanujo/Germanio</em> = “la lando de la germanoj”; <em>Ĉinujo/Ĉinio</em> = “la lando de la ĉinoj”; <em>Somalujo/Somalio</em> = “la lando de la somaloj”. Ankaŭ eblas uzi la radikon <em>land</em>: <em>Germanlando</em>, <em>Ĉinlando</em>, <em>Somal(o)lando</em>, sed tio okazas multe malpli ofte.</p>
<p>Diferencas ĉe tiaj nomoj sole kaj nure la formo de la elemento uzata por esprimi la ideon “lando”. Tial ankaŭ landonomoj kiel <em>Germanio</em>, <em>Japanio</em>, <em>Pollando</em> kaj <em>Svislando</em> apartenas al la <em>uj</em>-kategorio. Temas pri la sama maniero formi la nomojn. Oni simple anstataŭigis la elementon <em>uj</em> per <em>i</em> aŭ <em>land</em>. Okazis nure supraĵa ŝanĝo. Sed ĉu en la direkto de pliboneco?</p>
<h2>Rekoneblo de la kategorio</h2>
<p>Ĉu ĉi tia teoriumado pri du kategorioj havas ankaŭ praktikan valoron? Ĉu ordinaraj lingvouzantoj bezonas scii la kategorion de landonomo por povi ĝin uzi senerare? Aŭ ĉu ĉio ĉi estas afero nur por gramatikistoj kaj harfenduloj?</p>
<p>Fakte por povi uzi tiajn ĉi vortojn praktike en Esperanto oni ja bezonas scii, kiel ili estas kunmetitaj aŭ ne-kunmetitaj. Bedaŭrinde multaj lingvouzantoj ne tre bone tion komprenas, nur tre nebule konsciante, aŭ tute ne konsciante, pri la baza divido de la landonomoj en du kategoriojn. Kaj el tio fontas multa erarado.</p>
<p>Ege tro ofte oni renkontas diraĵojn de la jena speco: “Mi babilis kun du francanoj, tri usonoj kaj unu aŭstralo.” En tiu malfeliĉa frazo estas pluraj eraroj diversspecaj:</p>
<ul>
<li>
<p>La parolanto ne scias, ke la radiko <em>franc</em> estas nomo de homo, sed pensas, ke ĝi estas nomo de lando, kaj sekve li uzas ĝin laŭ la reguloj de la <em>an</em>-kategorio, anstataŭ laŭ la reguloj de la <em>uj</em>-kategorio. Alternative li ja scias, ke la lando estas <em>Francujo/Francio</em>, sed ne bone komprenis, ke oni tiam ne povas aldoni la sufikson <em>-ano</em> anstataŭ <em>-ujo/-io</em> por paroli pri la landanoj. (Sed oni ja povas ĝin aldoni, se oni konservas la landnoman sufikson: <em>francujano/franciano</em> = <em>ano de Francujo/Francio</em> = <em>franco</em>.)</p>
</li>
<li>
<p>La parolanto imagas, ke <em>usono</em> estas nomo de landano, kaj ke la lando estas <em>Usonujo/Usonio/Usonlando</em>. (Aŭ eble li eĉ uzas la vorton <em>Usono</em>/<em>usono</em> egale kaj por la lando, kaj por ties landanoj.)</p>
</li>
<li>
<p>La parolanto pensas, ke la landonomo <em>Aŭstralio</em> apartenas al la <em>uj</em>-kategorio, kaj ke ĝi do enhavas la sufikson <em>-io</em> (sinonimo de <em>-ujo</em>).</p>
</li>
</ul>
<p>Laŭ mi la fonto de tiaj ĉi eraroj troveblas en la baza lernado. Multaj simple ne bone enkapigis la sistemon de la du kategorioj. Ili ne bone lernis, kiel funkcias nomoj de la <em>uj</em>-kategorio, kaj kiel funkcias nomoj de la <em>an</em>-kategorio. Kaj sekve ili ĉion intermiksas kaj konfuzas. Aldone ili pri multaj landoj simple ne scias, al kiu kategorio ili apartenas.</p>
<p>Kiel estiĝis tiu mankohava lernado? La bazaj reguloj finfine estas sufiĉe simplaj kaj facilaj. Kiel aperis la kaoso en la praktika uzado?</p>
<h2>Kulpas la sufikso <em>-io</em></h2>
<p>Mi tute ne kontraŭas la landonoman sufikson <em>-io</em>. Ĝi estas parto de la lingvo, kaj ĝi enkondukiĝis en la lingvon en maniero, kiu kontraŭas nenian regulon aŭ principon en la Fundamento. (La Fundamento permesas enkondukadon de novaj lingvoelementoj, eĉ de tiaj, kiuj estas – parte –  samsignifaj kiel jam ekzistantaj Fundamentaj elementoj.)</p>
<p>Sed tamen estas al mi klare, ke tiu konfuzo, kiun mi priskribis ĉi-antaŭe, fontas el la vasta uzado de la sufikso <em>-io</em> anstataŭ <em>-ujo</em> en landonomoj. Ne ĉio, kio estas rajte enkondukita en la lingvon, bone funkcias. Ne ĉio, kio estas establita parto de Esperanto, estas utila kaj klara.</p>
<p>Sed kiamaniere <em>-io</em> kontribuas al la multa erarado pri landonomoj?</p>
<h2>La klareco de <em>-ujo</em></h2>
<p>En la komenco mi skribis, ke mi uzas la landonoman sufikson <em>-ujo</em>, ĉar tio rezultigas pli klaran lingvaĵon. Per tio mi celis la jenon: Kiam oni renkontas landonomon, kiu finiĝas per <em>&#8230;ujo</em>, oni tuj rekonas, ke ĝi apartenas al la <em>uj</em>-kategorio. Kaj kiam persono, kiu uzas ĉiam nur la sufikson <em>-ujo</em> en tiaj nomoj (neniam <em>-io</em>), diras aŭ skribas landonomon, kiu <strong>ne</strong> finiĝas per <em>-ujo</em>, ĉiu perfekte rekonas, ke temas pri landonomo de la <em>an</em>-kategorio. En tia uzado ĉiuj landonomoj, ĉu jam konataj de la aŭskultanto aŭ leganto, ĉu neniam antaŭe renkontitaj de li, kvazaŭ laŭte elkrias sian kategoriecon: <em>Usono</em> (<em>an</em>-kategorio!), <em>Vjetnamujo</em> (<em>uj</em>-kategorio!), <em>Ĉilio</em> (<em>an</em>-kategorio!), <em>Uzbekujo</em> (<em>uj</em>-kategorio!), <em>Namibio</em> (<em>an</em>-kategorio!), <em>Ganao</em> (<em>an</em>-kategorio!), <em>Etiopujo</em> (<em>uj</em>-kategorio!). Dubo simple ne povas esti. La aŭskultanto aŭ leganto tuj scias, kiel nomi la landanojn: <em>usonanoj</em>, <em>vjetnamoj</em>, <em>ĉilianoj</em>, <em>uzbekoj</em>, <em>namibianoj</em>, <em>ganaanoj</em> kaj <em>etiopoj</em>. T.e. li tion scias, se li bonorde lernis la sistemon: se li bone lernis, kiel funkcias nomoj de la <em>uj</em>-kategorio, kaj kiel oni uzu nomojn de la <em>an</em>-kategorio.</p>
<p>Kiam parolas favoranto de la sufikso <em>-io</em>, tia klareco tamen plene forestas: <em>Usono</em>, <em>Vjetnamio</em>, <em>Ĉilio</em>, <em>Uzbekio</em>, <em>Namibio</em>, <em>Ganao</em>, <em>Etiopio</em>. Nur pri <em>Usono</em> kaj <em>Ganao</em> mankas dubo. La aliaj povas esti, ĉu <em>uj</em>-kategoriaj (sed kun la sufikso <em>-io</em>), ĉu <em>an</em>-kategoriaj (kun <strong>ŝajna</strong> sufikso <em>-io</em>). Kaj tie ni finfine renkontas la fundamenton de la tuta problemo kaj de la konfuzo: <strong>multegaj landonomoj havas ŝajnan sufikson <em>-io</em></strong>. (Ankaŭ <em>uj</em>-emuloj uzas tiujn samajn nomojn kun ŝajnaj <em>i</em>-sufiksoj: <em>Ĉilio</em>, <em>Namibio</em>, <em>Aŭstralio</em> kaj multajn aliajn. Sed kiam <em>uj</em>-emulo skribas aŭ parolas, oni scias, ke ne povas temi pri veraj sufiksoj en tiuj nomoj, ĉar <em>uj</em>-emulo ne uzas la sufikson <em>-io</em>.)</p>
<p><em>Uj</em>-uzado do ebligas tujan rekonadon de la kategorio de ĉiu landonomo. Se ĉu tiu eblo de rekonado estas treege grava? En ordinara komunikado eble ne. Se iu parolas al mi ekzemple pri <em>Namibio</em>, mi ne nepre bezonas respondi parolante pri la anoj de tiu lando. Sed ekzistas okazoj, kiam tiu rekoneblo vere gravas.</p>
<h2>Instruado de landonomoj</h2>
<p>Por bone kapti la bazan sistemon de la Esperantaj landonomoj, kaj por bone kompreni, kiel ilin uzi senerare, oni bezonas la tutan aferon lerni ĝuste de la komenco. Tio, kion oni komence mislernas aŭ lernas nur duone, oni poste malfacile riparas. Ofte rezultas baza konfuzo aŭ sento, ke la tuta afero estas tre malfacila aŭ eĉ tute ne lernebla.</p>
<p>Bedaŭrinde multaj el niaj lernolibroj preterpasas la kampon de landonomoj, kaj precipe la dukategorian dividon, tre rapide kaj supraĵe. Ili mencias ion neklaran pri diversaj sufiksoj, kaj ofte eĉ diras rektajn malveraĵojn. La plej ofta misaĵo estas ŝajnigo, ke la <em>uj</em>-kategorio estas la baza kaj plej ofta speco de landonomoj, dum la <em>an</em>-kategorio estas kvazaŭ ia escepto. Ni do ne miru, ke eĉ multaj progresantoj, progresintoj kaj iafoje eĉ spertuloj mankohave uzas landonomojn en Esperanto. Ili simple neniam vere lernis, kiel uzi tiajn vortojn. Ne kulpas la mislernintoj. Kulpas la lernolibroj kaj la verkintoj de tiuj lernolibroj. En kelkaj okazoj eble eĉ la verkinto de la lernolibro neniam bone lernis la sistemon, kaj sekve ankaŭ ne povas ĝin bone klarigi. La tuta konfuzo estas jam plurajn jardekojn aĝa, kaj multaj nunaj verkantoj de instrumaterialo mem lernis Esperanton per lernolibroj, kiuj ĉion ĉi nur supraĵe aŭ eĉ rekte erare prezentis.</p>
<p>En lernolibro do necesas bona kaj klara prezento de la du kategorioj, kun facile kompreneblaj ekzemploj, ne nur en tiuj lecionoj, en kiuj eksplicite temas pri landonomoj, sed ankaŭ en la postaj lecionoj, kie uziĝas landonomoj en la tekstoj kaj ekzercoj. Ĝuste tiam plej gravas, ke la landonomoj, kiujn la lernantoj renkontas, estu klaraj kaj senkonfuzaj. Necesas, ke ĉiu el ili kvazaŭ anoncu sian kategoriecon, por ke la lernantoj ne miskomprenu.</p>
<p>Devas nun jam esti evidente, kiel laŭ mi oni agu pri tio: en la unua instruado pri landonomoj, kaj almenaŭ en kelkaj postaj lecionoj, <strong>ne uziĝu la sufikso <em>-io</em></strong>. Mi jam montris, kiel maleble estas rekoni la kategoriecon de nomoj kiel <em>Aŭstralio</em>, <em>Vjetnamio</em> kaj <em>Namibio</em>, se parolas aŭ skribas uzanto de la sufikso <em>-io</em>. Niaj lernolibroj do estu baze <em>uj</em>-emaj (ĉe nomoj de la <em>uj</em>-kategorio). La lernantoj lernu unue pri la sufiksoj <em>-ujo</em> kaj <em>-ano</em>, pri la du kategorioj, kaj kiel ili funkcias. Poste ili ekzercu uzon de landonomoj kaj nomoj de landanoj, sole kaj nure laŭ <em>uj</em>-ema uzado. Kaj en la tuj postaj lecionoj aperu pliaj ekzemploj, daŭre sen spuro de la sufikso <em>-io</em>. Tiam la tuta afero lerniĝas facile kaj senprobleme. Neniu lernanto bezonas heziti, kiel paroli pri la landanoj de lando, kies nomon li renkontas je la unua fojo. Tio sekvas aŭtomate el du facilaj reguloj:</p>
<ul>
<li>
<p>se la landonomo finiĝas per <em>-ujo</em>, forprenu <em>uj</em></p>
</li>
<li>
<p>se la landonomo ne finiĝas per <em>-ujo</em>, aldonu <em>an</em>.</p>
</li>
</ul>
<p>Iam poste, kiam la lernantoj jam firme ĉion komprenis pri la du kategorioj, kiam ili jam povas flue kaj senprobleme uzi landonomojn, nur tiam oni enkonduku la sinonimon  <em>-io</em>, informante tute honeste, ke nuntempe multaj (eĉ la klara plimulto) uzas anstataŭ  <em>-ujo</em> la neoficialan sinonimon <em>-io</em>. Tio tiam apenaŭ konfuzas la lernantojn. Ili povas facile kaj aŭtomate mem krei <em>i</em>-formojn el tiuj <em>uj</em>-formoj, al kiuj ili jam alkutimiĝis. Por multaj landoj ili tiam jam sukcese enkapigis la kategoriecon, kaj tial ili povas tiujn nomojn plu uzi ĝuste, eĉ se ili renkontas ilin en <em>i</em>-vesto.</p>
<p>Bona lernolibro ĉiuokaze devas instrui ambaŭ sufiksojn. Ambaŭ uziĝas en la lingvo, kaj ambaŭ estas lernendaj. Oni nur elektu taŭgan vicordon en la instruado.</p>
<p>Povas esti tente, kaj povas soni logike, unue instrui tiun sufikson, kiu estas uzata de la plimulto, kaj nur poste mencii la alian. Iuj lernolibroj fakte agas pli-malpli tiel. Ne malofte ili eĉ prezentas <em>uj</em> pli-malpli nur piednote, eble eĉ asertante, ke apenaŭ iu ĝin plu uzas, kio simple ne estas prava.</p>
<p>La lernantoj bezonas lerni ambaŭ sufiksojn, kaj por ke ili bone komprenu la sistemon de la Esperantaj landonomoj, ili bezonas <strong>unue lerni pri <em>-ujo</em></strong>, ĉar <em>uj</em>-uzado estas pli klara rilate la kategoriecon de la nomoj.</p>
<h2>Kio pri <em>-lando</em>?</h2>
<p>Uziĝas en <em>uj</em>-kategoriaj landonomoj ankaŭ la radiko <em>land</em> en sufikseca maniero. Tio okazas plej ofte ĉe kelkaj landoj, kies internacie konataj nomoj finiĝas per <em>&#8230;land</em> aŭ simile, ekzemple <em>Finnlando</em>, <em>Svazilando</em>, <em>Tajlando</em> kaj <em>Skotlando</em> (kie loĝas respektive <em>finnoj</em>, <em>svazioj</em>, <em>tajoj</em> kaj <em>skotoj</em>). Bedaŭrinde <em>&#8230;lando</em> aperas ankaŭ kiel ŝajna sufikso en nomoj kiel <em>Nederlando</em>, <em>Irlando</em> kaj <em>Islando</em> (kie ni trovas <em>nederlandanojn</em>, <em>irlandanojn</em> kaj <em>islandanojn</em>).</p>
<p>Tial en lernolibro estas preferinde unue ne prezenti nomojn kiel <em>Finnlando</em> kaj <em>Svazilando</em>. Oni povas simple ne mencii ĝuste tiujn landojn en la unua instruado pri landonomoj, aŭ oni komence prezentu ilin en iliaj malpli oftaj, sed gramatike tute eblaj formoj kun <em>uj</em>-sufikso: <em>Finnujo</em>, <em>Svaziujo</em>, <em>Tajujo</em> kaj <em>Skotujo</em>. En ia posta leciono, eble kiam oni enkondukas la sufikson <em>-io</em>, oni povas instrui ankaŭ la uzon de la radiko <em>land</em> kiel sinonimo de <em>-ujo</em> kaj <em>-io</em>.</p>
<h2>Kio pri aliaj uzoj de <em>-io</em>?</h2>
<p>Bedaŭrinde pro la multjara hezitado pri landonomoj en Esperanto, enkondukiĝis kelkaj pli aŭ malpli bonaj komplikaĵoj en la praktikan uzadon. Tiujn komplikaĵojn oni ne prezentu en la unua leciono pri landonomoj. Oni atendu, ĝis la lernantoj bone komprenis kaj bone ekregis la bazan sistemon.</p>
<p>Unu el tiuj komplikaĵoj estas uzo de la la sufikso <em>-io</em> en okazoj, en kiuj ĝi ne estas paralelaĵo de  <em>-ujo</em>. Temas pri nomoj, en kiuj oni aldonas <em>-io</em> ne al vorto por landanoj, sed al vorto por urbo, rivero, monto aŭ io simila. Temas pri provoj distingi en Esperanto inter samnomaĵoj. Pluraj landoj en la mondo havas nomon, kiu ankaŭ estas nomo de io en tiu lando. Ni havas ekzemple la landon Kenjo, en kiu ekzistas la monto Kenjo. Ni havas la landon Senegalo kun la rivero Senegalo. Ekzistas la lando Nikaragvo kun la lago Nikaragvo. Ni havas la landon Gvatemalo kun ĝia ĉefurbo Gvatemalo. Ekzistas la lando Belizo kun ties eksa ĉefurbo Belizo. K.t.p. Oni trovas eĉ okazojn, en kiuj temas pri pli ol du samnomaĵoj, ekzemple la landon Meksiko kun la federacia ŝtato Meksiko, en kiu troviĝas la ĉefurbo Meksiko. (Apude estas krome la golfo de Meksiko, kaj en Usono troviĝas la ŝtato Nov-Meksiko.)</p>
<p>Jam Zamenhof proponis imiti la ekzemplojn de la landoj <em>Alĝerio</em> kaj <em>Tunizio</em> kun ties ĉefurboj <em>Alĝero</em> kaj <em>Tunizo</em>, kie oni povas kvazaŭ rekoni uzon de distinga <em>i</em>-sufikso. En <a href="#notoLingvajRespondoj">Lingva Respondo</a> Zamenhof prezentis la ideon uzi la formon <em>Meksikio</em> por la lando, kaj <em>Meksiko</em> por la urbo. (Pri la ekzisto de la federacia ŝtato Meksiko li verŝajne nenion sciis.) Zamenhof mem laŭ mia scio neniam praktikis tiun proponon, sed multaj aliaj provis ĝin realigi. Tiuj provoj neniam fariĝis sistemaj aŭ konsekvencaj, kaj apud formoj kiel <em>Meksikio</em>, <em>Senegalio</em>, <em>Luksemburgio</em> kaj <em>Gvatemalio</em>, ĉiam uziĝis ankaŭ la pli simplaj kaj pli internaciaj formoj sen <em>i</em>-sufikso. Krome multaj landoj, kiuj teorie devus esti kandidatoj por tia distinga <em>i</em>-sufikso, apenaŭ iam ajn estis tiel uzataj (<em>Paragvajo</em>, <em>Urugvajo</em>, <em>Malto</em>, <em>Singapuro</em>, <em>Kenjo</em> k.a.).</p>
<p>Efektive neniu iam sukcesis apliki tiun ideon konsekvence kaj plene. En iaj okazoj ĝi eĉ tuj fiaskas. La plej bona ekzemplo estas la du landoj Niĝerio kaj Niĝero, kiuj estas ambaŭ nomataj laŭ la sama rivero Niĝero. Teorie do ambaŭ landoj devus nomiĝi <em>Niĝerio</em>!</p>
<p><a href="#noto8OA">En 1974 la Akademio de Esperanto oficialigis</a> interalie la landonomojn <em>Gvatemalo</em>, <em>Meksiko</em>, <em>Nikaragvo</em>, <em>Panamo</em>, <em>Paragvajo</em>, kaj <em>Urugvajo</em>. En 1985 la Akademio konfirmis sian starpunkton per <a href="#notoRekomendoj">la jena eksplicita rekomendo</a>:</p>
<blockquote>
<p>Principe estas malrekomendite nove formi nomon per iu internacia “sufikso” aŭ sufikse uzata fremda vorto (-io, -(i)stano, &#8230;), se la tiel ricevita landnomo ne jam ekzistas internacie.</p>
</blockquote>
<p>Tial formojn kiel <em>Meksikio</em>, <em>Senegalio</em> kaj <em>Luksemburgio</em> oni prefere ne uzu, kaj lernolibroj ilin menciu nur flanke. Tiaj landonomoj ja ekzistas, kaj kelkaj el ili eĉ estas ofte uzataj. Oni ne kondamnu tiujn el ili, kiuj estas jam forte enradikiĝintaj. Sed oni ankaŭ ne rekomendu ilin, kaj oni nepre ne kreu pliajn landonomojn de tiu speco. Prefere tiaj komplikaĵoj kaj evitindaĵoj estu traktataj nur en instruado al progresantoj aŭ eĉ nur en kursoj por progresintoj. En baza instruadoj ili povas nur konfuzi la lernantojn.</p>
<h2>Konkludo</h2>
<p>Se vi estas instruisto aŭ verkanto de lernomaterialo pri Esperanto – eĉ se vi mem preferas la sufikson <em>-io</em> en landonomoj – lernu uzi ankaŭ <em>uj</em>-stilajn nomojn, kaj uzu prefere nur tiajn nomojn en via instruado kaj en via instrumaterialo, almenaŭ en la komenca tempo. Poste enkonduku ankaŭ la sufikson <em>-io</em>. Vi certe rimarkos, ke viaj lernantoj pli bone komprenos, kiel funkcias la Esperantaj landonomoj, kaj sekve malpli eraros.</p>
<p>Mi mem komence uzis nur <em>-io</em> (ĉar ĉiuj ĉirkaŭ mi uzis nur tiajn landonomojn), sed poste mi komprenis, ke <em>-ujo</em> estas pli klara. Kaj nun de pluraj jaroj mi senprobleme uzadas nur <em>-ujo</em>. Mi ne estas la sola (kiel montras interalie la libreto <a href="#notoRusoj"><cite>Rusoj loĝas en Rusujo</cite></a>, en kiu aperis unue tiu ĉi artikolo). Ankoraŭ dum longa tempo certe plu kunekzistos ambaŭ sufiksoj, kaj neniu povas esti certa, ĉu iam unu el ili plene venkos, nek kiu el ili finfine superregos la alian. Dume ni vivas kun tiu duobla kaj espereble plu paca uzado.</p>
<p>Eble tiu ĉi mia artikoleto tentos vin transiri, almenaŭ prove, al <em>-ujo</em>. Tiam ne hezitu. Sed pensu aparte pri via instruado. Tie <em>-ujo</em> estas speciale rekomendinda kaj utila.</p>
<h4>Literaturo</h4>
<p id="notoRusoj"><cite>Rusoj loĝas en Rusujo, landonomoj en Esperanto</cite>. Redaktis <span xml:lang="en">Anna Löwenstein</span>. <span xml:lang="it">Federazione Esperantista Italiana</span>, Milano, 2007.</p>
<p id="notoFundamento">Zamenhof, L.L.: <cite>Fundamento de Esperanto</cite>. 9a eldono kun enkondukoj, notoj kaj lingvaj rimarkoj de <span xml:lang="fr">A[ndré] Albault</span>. Esperantaj Francaj Eldonejoj, <span xml:lang="fr">Marmande</span>, 1963.</p>
<p id="notoLingvajRespondoj">Zamenhof, L.L.: <cite>Lingvaj Respondoj. Konsiloj kaj Opinioj pri Esperanto</cite>. Editoris <span xml:lang="fr">G[aston] Waringhien</span>. 6a eldono, Esperantaj Francaj Eldonejoj, <span xml:lang="fr">Marmande</span>, 1962 [represo: Pro Esperanto, Vieno, 1995].</p>
<p id="noto8OA"><cite>Oka Oficiala Aldono al la Universala Vortaro</cite>. En: <cite>Aktoj de la Akademio II 1968-1974</cite>. <span xml:lang="fr">Paris</span>, 1976 (Oficiala Bulteno de la Akademio de Esperanto, 10).</p>
<p id="notoRekomendoj"><cite>Rekomendoj pri Landnomoj</cite>. En: <cite>Aktoj de la Akademio III 1975-1991</cite>. Redaktis <span xml:lang="fr">André Albault</span> (k.a.). <span xml:lang="fr">Paris</span>, 1992 (Oficiala Bulteno de la Akademio de Esperanto, 11).</p>
]]></content:encoded>
					
					<wfw:commentRss>https://lingvakritiko.com/2007/11/04/la-landnoma-sufikso-ujo-en-instruado/feed/</wfw:commentRss>
			<slash:comments>17</slash:comments>
		
		
			</item>
	</channel>
</rss>
