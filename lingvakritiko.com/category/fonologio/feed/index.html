<?xml version="1.0" encoding="UTF-8"?><rss version="2.0"
	xmlns:content="http://purl.org/rss/1.0/modules/content/"
	xmlns:wfw="http://wellformedweb.org/CommentAPI/"
	xmlns:dc="http://purl.org/dc/elements/1.1/"
	xmlns:atom="http://www.w3.org/2005/Atom"
	xmlns:sy="http://purl.org/rss/1.0/modules/syndication/"
	xmlns:slash="http://purl.org/rss/1.0/modules/slash/"
	>

<channel>
	<title>Fonologio &#8211; Lingva Kritiko</title>
	<atom:link href="https://lingvakritiko.com/category/fonologio/feed/" rel="self" type="application/rss+xml" />
	<link>https://lingvakritiko.com</link>
	<description>Studoj kaj notoj pri la Internacia Lingvo • Esperantologio Interreta</description>
	<lastBuildDate>Fri, 17 Aug 2018 19:39:23 +0000</lastBuildDate>
	<language>eo</language>
	<sy:updatePeriod>
	hourly	</sy:updatePeriod>
	<sy:updateFrequency>
	1	</sy:updateFrequency>
	<generator>https://wordpress.org/?v=6.4.2</generator>
	<item>
		<title>Grafemo</title>
		<link>https://lingvakritiko.com/2018/05/09/grafemo/</link>
		
		<dc:creator><![CDATA[Sergio Pokrovskij]]></dc:creator>
		<pubDate>Wed, 09 May 2018 11:53:08 +0000</pubDate>
				<category><![CDATA[Fonologio]]></category>
		<category><![CDATA[Ĝenerale]]></category>
		<category><![CDATA[Gramatiko]]></category>
		<category><![CDATA[Terminologio]]></category>
		<guid isPermaLink="false">http://lingvakritiko.com/?p=689</guid>

					<description><![CDATA[Studaĵo de Sergio Pokrovskij Enhavo Problemo Iom da semiotiko La grafemo plata Ortografio kaj kaligrafio Literoj Limoj de la koncepto plata La grafemo legebla Grafemoj plurliteraj Ekskurso pri la esperantaj grafemoj ‹aŭ› kaj ‹eŭ› Kompleksaj grafemoj en aliaj lingvoj Reguloj grafemaj kaj ortografiaj Trajteca skribo Leksikografia ordo Alfabeta loko de grafemoj Aldono Notoj Problemo Ĉi [&#8230;]]]></description>
										<content:encoded><![CDATA[<div style="text-align: center;font-size:large; font-weight:bold">Studaĵo de <em>Sergio Pokrovskij</em></div>
<h2>Enhavo</h2>
<div class="contents">
<ul style="list-style-type:none">
<li><a href="#sec1">Problemo</a></li>
<li><a href="#sec2">Iom da semiotiko</a></li>
<li><a href="#sec3">La grafemo plata</a>
<ul>
<li><a href="#sec4">Ortografio kaj kaligrafio</a></li>
<li><a href="#sec5">Literoj</a></li>
<li><a href="#sec6">Limoj de la koncepto plata</a></li>
</ul>
</li>
<li><a href="#sec7">La grafemo legebla</a>
<ul>
<li><a href="#sec8">Grafemoj plurliteraj</a></li>
<li><a href="#sec9">Ekskurso pri la esperantaj grafemoj ‹aŭ› kaj ‹eŭ›</a></li>
<li><a href="#sec10">Kompleksaj grafemoj en aliaj lingvoj</a></li>
<li><a href="#sec11">Reguloj grafemaj kaj ortografiaj</a></li>
<li><a href="#sec12">Trajteca skribo</a></li>
<li><a href="#sec13">Leksikografia ordo</a></li>
<li><a href="#sec14">Alfabeta loko de grafemoj</a></li>
</ul>
</li>
<li><a href="#sec15">Aldono</a></li>
<li><a href="#sec16">Notoj</a></li>
</ul>
</div>
<p><span id="more-689"></span></p>
<h2><a name="sec1" id="sec1"></a> Problemo</h2>
<p class="first">Ĉi tiu studaĵo koncernas nur la alfabetajn skribojn iom proksimajn al la esperanta; mi nenion scias pri la ideogramoj de la Sud-Orienta Azio.</p>
<p>Verkante pri esperantigo de vortoj el naciaj lingvoj kaj diversaj skribosistemoj (ekz‑e <a href="https://eo.wikipedia.org/wiki/Esperantigo_de_vortoj_el_franca_fonto">francaj</a> kaj <a href="http://web.archive.org/web/20170211080943/http://serpo.5gbfree.com/eo/artikoloj/elgermanigo.html">germanaj</a>), mi fojon post fojo bezonis la terminon <em>grafemo</em>; tamen ĝiaj difinoj en la aŭtoritataj fontoj esperantaj estis por miaj bezonoj absolute senutilaj, ili nenion aldonis al la komunlingva <em>litero</em>.</p>
<p>Ekz‑e NPIV difinas:</p>
<blockquote>
<p name="NPIVe" id="NPIVe"><em><strong>grafem/o</strong> Λ Baza elemento de la skribsistemo:</em></p>
<ul style="margin-top: 0">
<li>en Esperanto estas 28 grafemoj;</li>
<li>la literoj <em><strong>a</strong>, a, A</em>, <strong>A</strong> reprezentas la saman grafemon «a».</li>
</ul>
</blockquote>
<p>La terminon kreis J. N. <a href="https://eo.wikipedia.org/wiki/Jan_Niecis%C5%82aw_Baudouin_de_Courtenay">Bodueno</a> (pole <em lang="pl">Jan Niecisław</em> <em lang="fr">Baudouin de Courtenay</em>, ruse <em lang="ru">Иван Александрович Бодуэн де Куртенэ</em>) en sia verko pri la skribosistemo de la rusa lingvo<sup><a class="footref" name="fnr.1" href="#fn.1">1</a></sup>.  La termino poste populariĝis kaj disvastiĝis, tiel ke nun ĝi aperas ankaŭ en teĥnikaj fakoj (ekz‑e en la difino de Unikodo).</p>
<h2><a name="sec2" id="sec2"></a> Iom da semiotiko</h2>
<p class="first">Ĉiuj difinoj de <em>grafemo</em> karakterizas ĝin kiel elementon de <em>skribosistemo</em>. Skribosistemo estas traktebla kiel <em>formala lingvo</em>, io kion studas semiotiko. Semiotiko havas plurajn manierojn studi formalajn lingvojn, inter kiuj elstaras <em>sintakso</em> kaj <em>semantiko</em>.</p>
<p><strong>Sintakso</strong> studas internan aranĝon de la lingvaj tekstoj senrilate al io ajn ekstera, interalie senrilate al ilia signifo. Tipa sintaksa demando estas «Ĉu jeno apartenas al la lingvo?».  Oni ankaŭ povas demandi, ĉu konkretaj signoprezentoj aŭ vortoprezentoj egalas, ĉu ili estas aperoj de unu sama signo aŭ vorto. Lingvon oni povas koncepti kiel aron da ĉiuj tekstoj al ĝi apartenantaj.</p>
<p><strong>Semantiko</strong> studas rilaton inter signanto kaj ties signato; do, estas du tavoloj, la aro da tekstoj, kaj la aro da valoroj.  Ekz‑e la aro da grafemoj kaj la aro da fonemoj; skribaj signoĉenoj kaj la respondaj sonaj vortoj voĉlegataj.</p>
<p>La signifo de la nocio <em>grafemo</em> konsiderinde varias depende je tio, ĉu oni difinas la «skribosistemon» plate-sintakse aŭ profunde-semantike:</p>
<ol>
<li>Difino surfaca (plata): Sortimento da devige distingeblaj skribsignoj.</li>
<li>Difino profunda (signifa, valorhava, volumena): La sama sortimento, plus la legoreguloj (la rilato inter la grafemoj kaj la fonemoj).</li>
</ol>
<h2><a name="sec3" id="sec3"></a> La grafemo plata</h2>
<p class="first">Evidente, Bodueno kreis la terminon <em>grafemo</em> laŭ la modelo</p>
<p><center>«Xemo : aloXo», precipe «fonemo : alofono»;<br />do, «grafemo : alografo».</center></p>
<p>Ripetante la fonologian rezonadon, oni povas pruvi, ke ‹b› kaj ‹d› estas malsamaj grafemoj, ĉar «bono» estas alia vorto ol «dono». Aliflanke, la malsamtiparaj<span style="font-family: Andale Mono,Liberation Serif, Georgia, serif;;font-size:110%"> ‹g›, ‹l›</span> kaj respektive <span style="font-family: DejaVu Sans,Verdana,Arial,sans-serif">‹g›, ‹l›</span>, estas alografoj — ja<span style="font-family: Andale Mono,Liberation Serif, Georgia, serif;font-size:110%;"> «aglo» </span>kaj<span style="font-family: Comic Sans MS,Liberation Sans,Verdana,Arial,sans-serif"> «aglo» </span>estas unu sama vorto.</p>
<p>En tia uzo la lingvoscienca «grafemo» estas sinonimo de la programista «signo» (angle <span lang="en" class="en">character</span>); la kontrasta termino estas «signobildo» (angle <span lang="en" class="en">glyph</span>, ruse-tradicie <span lang="pl" class="pl">начертание</span><sup><a class="footref" name="fnr.2" href="#fn.2">2</a></sup>); la fonetika analogio estas do</p>
<p><center>fonemo : parolsono = {grafemo|signo} : signobildo</center></p>
<p>Ĉi-sube la terminojn <em>grafemo</em> (en ties plata, «sintaksa» signifo) kaj <em>signo</em> (en la signifo de la komputoscienca <span lang="en" class="en">“character”</span>) mi uzos sinonime.</p>
<h3><a name="sec4" id="sec4"></a> Ortografio kaj kaligrafio</h3>
<p class="first">Alia maniero esprimi la diferencon inter signo (grafemo) kaj signobildo estas paroli pri <strong>ortografio</strong> (kiu temas pri la signoj) kaj <strong>kaligrafio</strong> (kiu temas pri signobildoj).  Signo estas unuo teksta; signobildo estas unuo kaligrafia.</p>
<p>Grafemoj formas finian aron da klare distingataj elementoj; signobildoj estas kontinuumaj (ℝ², ℵ<sub>1</sub>), oni povas fari diversajn transformojn geometriajn, variante la formon, la oblikvecon, la dikecon ktp. (Tute analogie al la rilato inter la fonemoj kaj la parolsonoj.)</p>
<p>Kiam instruisto kontrolas diktaĵon<sup><a class="footref" name="fnr.3" href="#fn.3">3</a></sup>, li komparas la presitan tekston diktitan kun la manskribaĵo de lernanto.  Tiuj du tekstoj povas havi neniom da komunaj signobildoj; sed ideale la <em>signoj</em> devas esti <em>egalaj</em> (kio ne signifas, ke ili estu <em>identaj</em>).  Cetere, imageblas problemoj kaligrafiaj: la lernanto povas insisti, ke signobildo kiun la instruisto mislegis kiel <em>«o»</em> estas ne tute klare skribita <em>«a»</em>; sed malprobablas ke la lernanto kontestos, kiu <em>signo</em> estas konvena en la koncerna loko.</p>
<p>Similajn «kaligrafiajn» problemojn prezentas multaj tiparoj, kiuj nesufiĉe klare kontrastigas la literojn <code>l, I, O</code> kontraŭ la ciferoj <code>1, O</code>.</p>
<p>Krom la ciferoj, ankaŭ la signoj interpunkciaj rolas en la diktaĵo, kaj estas traktendaj estkiel grafemoj.  Tia estas ankaŭ la programista vidpunkto: la signoj interpunkciaj aperas en la normaj signaroj, komencante per la minimuma <a href="http://www.reta-vortaro.de/revo/art/aski.html">Askio</a>.</p>
<h3><a name="sec5" id="sec5"></a> Literoj</h3>
<p class="first">Alia leciono lernenda el la diktaĵa ekzemplo koncernas la usklecon. Kvankam historie la diferencigo de la uskloj estiĝis el kaligrafio, nun ilian uzon regulas ortografio.  Troa uzo aŭ neuzo de majusklo en «zamenhofo» aŭ komence de frazo estas ortografia eraro; «esperanto» kaj «Esperanto», «revo» kaj «ReVo» estas malsamaj vortoj.</p>
<p>Ni jam vidis, ke NPIV rigardas «A» kaj «a» kiel alografojn. Nemalmultaj lingvistoj same opinias. Tian konfuzon evidente motivas la strebo izomorfigi la grafemaron kaj la fonemaron (ĉe la «semantika» difino de la grafemoj, kion ni ekzamenos poste). Tamen tiu simplisma koncepto rompas la logikon de paralela difino per «minimumaj paroj»; kaj krome, rezultas ke ortografio regulas uzon de alografoj, kio malakordas kun la koncepto ke la ortografio traktas la esencaĵojn (alivorte, afero ortografia iĝas afero kaligrafia).</p>
<p>Evidente, en komputado ni aliĝas al tiuj lingvistoj, kiuj vidas en «A» kaj «a» malsamajn grafemojn (en Askio <code>'A'</code> = 65, <code>'a'</code> = 97, ili do estas malsamaj signoj).</p>
<p>Tamen estas vera, ke la rilato inter «A» kaj «a» estas pli speciala, ol la rilato inter «a» kaj «b».  En iuj pozicioj (frazkomence) «A» kaj «a» povas alterni; en iuj formoj (tutmajusklaj) ilia diferenco povas neŭtraliĝi. Alivorte, en Esperanto estas 56 grafemoj kiujn oni povas rigardi kiel 28 <strong>literojn</strong>.  Literoj kaj grafemoj estas du malsamaj nocioj.</p>
<p>La apartigo de la literoj estas ŝuldata ne sole al la uskleco; ankaŭ por la skriboj senusklaj sencas apartigi la subklasojn «literoj»,<br />
«ciferoj», «signoj interpunkciaj».  Uskleco estas speciala, sed ne sola, apartaĵo de la literoj.</p>
<h3><a name="sec6" id="sec6"></a> Limoj de la koncepto plata</h3>
<p class="first">Ĉe la plata koncepto de skribosistemo la difino de signoj kaj signobildoj estas afero apriora-konvencia.  Por kelkaj skriboj, ekz‑e por la presitaj tekstoj en novlatina alfabeto, oni povus provi izoli signobildojn kiel koneksajn desegnaĵojn; tamen tiam oni devus vidi en <em>i</em> kaj <em>j</em> po du signobildojn: la malsupran bazon kaj la superan punkton. En Esperanto al tio aldoniĝas la literoj <em>ĉ, ĝ, ĥ, ĵ, ŝ, ŭ</em> &ndash; ankaŭ ili ne estas koneksaj.  Ne estas koneksaj kelkaj signoj interpunkciaj: <code>! ? ; : …</code></p>
<p>Aliflanke, en manskribo oni ofte ligas najbarajn literojn de unu sama vorto, kaj kelkaj tiaj ligaĵoj penetris eĉ la presarton:<br />
<code>ae</code> → æ, <code>oe</code> → œ, <code>fi</code> → ﬁ (simile pri <em>ﬀ ﬂ ﬃ ﬄ ﬆ</em> …).</p>
<p>Kaj iujn kromsignojn oni skribas konekse al la baza signo: <em>ç, ş, ą, ę, ł, ø, ħ</em> …</p>
<p>Fakte en diversaj skribosistemoj sencas diversaj interpretoj.  Por Esperanto konvenas rigardi <em>ĉ</em> kiel unu signon; same pri <span lang="en" class="en">æ</span> en IFA; sed en sciencaj notacioj tute konvenas rigardi la simbolojn <em>x̅, y̅, z̅</em> kiel analizeblajn signokombinojn (ekz‑e «la <a href="https://eo.wikipedia.org/wiki/Kompleksa_konjugito">konjugitoj</a> de <em>x, y, z</em>»). Praktike oportunas (kvankam teorie eble riproĉindas) la fonetikista uzo de kromsignoj por marki molecon aŭ nazigon aŭ (mal)longecon aŭ akcentojn (kiel en la greka, hispana, itala).</p>
<p>La ĝusta klasado de la signobildoj kaj signoj dependas do je la interpreto; ĉe la plata traktado oni devas ĝin akcepti kiel eksteran decidon.  En komputado tian decidon por ĉiu specifa skribosistemo oni esprimas per «<a href="https://eo.wikipedia.org/wiki/Loka%C4%B5aro">lokaĵaro</a>», pli ĝuste, per ties parto <code>LC_COLLATE</code>, priskribanta <a href="https://eo.wikipedia.org/wiki/Leksikografia_ordo">leksikografian ordon</a>, propran al koncerna lingvo. Por usonano <em>ŝ</em> estas iel modifita <em>s</em>, do io klasenda inter la aperoj de <em>s</em>; por esperantisto <em>ŝ</em> estas tute aparta litero:</p>
<p><tt><a name="LC_COLLATE" id="LC_COLLATE"></a>$ <strong>echo</strong> -e &quot;sumo\nŝafo\nsako&quot; | <em>LC_COLLATE</em>=en_US.UTF-8 <strong>sort</strong><br />
ŝafo<br />
sako<br />
sumo<br />
$ <strong>echo</strong> -e &quot;sumo\nŝafo\nsako&quot; | <em>LC_COLLATE</em>=eo.UTF-8 <strong>sort</strong><br />
sako<br />
sumo<br />
ŝafo<br />
$</tt></p>
<p>Tial en principe plata signaro, kia ekz‑e estas Unikodo &ndash; signaro superlingva, kiu celas <strong>ĉiujn lingvojn ĝenerale</strong>, kaj sekve <strong>neniun specife</strong> &ndash; tian decidon oni fari ne povas.  Sekve en Unikodo oni akceptas <strong>ambaŭ</strong> variantojn:</p>
<ul>
<li>Oni akceptas la literojn  <em>ĉ, ĝ, ĥ, ĵ, ŝ, ŭ</em> kiel simplajn <em>signojn integrajn</em><sup><a class="footref" name="fnr.4" href="#fn.4">4</a></sup> (kun la signonumeroj Ĉ=264, Ĝ=284, Ĥ=292, Ĵ=308, Ŝ=348, Ŭ=364, ĉ=265, ĝ=285, ĥ=293, ĵ=309, ŝ=349, ŭ=365).</li>
<li>Oni povas uzi la kombinojn de la baza litero (<em>C, c, G, g, … U, u</em>) kun <em>aliĝema signo</em><sup><a class="footref" name="fnr.5" href="#fn.5">5</a></sup> « ̂» (la signonumero 770=0x302) aŭ respektive « ̆» (la signonumero 774=0x306).</li>
</ul>
<p>Tiuj du manieroj prezenti signon (= grafemon) estas <strong>ekvivalentaj</strong> en Unikodo, t.e. la koncernaj signoĉenoj devas esti same vidigataj, la aplikaj programoj devas same trakti ilin ĉe ordigo aŭ serĉo, kaj praktike ili devas esti interŝanĝeblaj.</p>
<p>Certagrade tia ekvivalento estas realigita en modernaj programoj, kiaj la retumiloj aŭ linuksaj konzoloj.  Kp:</p>
<p><tt><br />
 $ <strong>echo</strong> &quot;ĉiuĵaŭde&quot; | <strong>od</strong> -An -c<br />
  <em>304 211</em>   i   u <em>304 265</em>   a <em>305 255</em>   d   e  \n<br />
 $ <strong>echo</strong> &quot;ĉiuĵaŭde&quot; | <strong>od</strong> -An -c<br />
  c <em>314 202</em>   i   u   j <em>314 202</em>   a   u <em>314 206</em>   d   e  \n<br />
 $</tt></p>
<p>Espereble via legilo vidigas la ĉi-suprajn aperojn de <code>&quot;ĉiuĵaŭde&quot;</code> idente; tamen interne ili estas malsamaj: la unua uzas signojn integrajn (ekz‑e la okumaj bajtvaloroj 0304 kaj 0211 prezentas la simplan signokodon 265 en <a href="https://eo.wikipedia.org/wiki/UTF-8">UTF-8</a>); dum por la dua ni vidas 2 aperojn de la bajtvaloroj 0314 0202, respondaj al la signonumero 770 (aliĝema ĉapelo) kaj unu aperon de 0314 0206, respondan al la signonumero 774 (la bovlo de ŭ).</p>
<p>Atentindas, ke la ĉapelo ne estas simple metita super la signobildon de <code>j</code>; fakte, ties superpunkto estas forprenita, kaj la ĉapelo estas metita super la trunkon, tiel ke ni vidas la saman <code>ĵ</code>, kiel ĉe la prezento de la signo integra.</p>
<h2><a name="sec7" id="sec7"></a> La grafemo legebla</h2>
<p class="first">La novlatina alfabeto estas fenomeno nenormala, ĉar ĝi estas komuna bazo de multaj skribosistemoj inter si malkoheraj; sed en normala situacio (kia estis interalie tiu de la latina alfabeto rilate al la lingvo latina) la skribosistemo havas interpreton de siaj signoj. La novlatinaj literoj akiras sencon nur kadre de specifa skribosistemo de specifa lingvo.</p>
<p>Plej evidente tia interpreto povas esti sona; ideale al ĉiu litero devas respondi unu, kaj nur unu, parolsono (pli ĝuste, fonemo). Esperanto tre proksimas al tiu idealo, kaj ni jam vidis, ke NPIV oferas la funkcian difinon de grafemo al izomorfeco kun la fonologia sistemo.</p>
<p>Tia izomorfisma koncepto iel povas funkcii por regula lingvo kiel Esperanto; sed ĝi plene fiaskas por la malsimplaj skribosistemoj, kiaj la angla aŭ la franca.  Interalie, laŭ tia koncepto la francajn <em>i</em> kaj <em>y</em> oni probable devus trakti kiel alografojn, kio estus tute netradicia konkludo.</p>
<p>Pli prudenta koncepto estas allasi la ekziston de <em>grafemoj samsonaj</em><sup><a class="footref" name="fnr.6" href="#fn.6">6</a></sup>.</p>
<h3><a name="sec8" id="sec8"></a> Grafemoj plurliteraj</h3>
<p class="first">Ĉe la sonvalora interpreto de grafemoj ni nature devas rigardi la ĉapelitajn literojn de Esperanto kiel integrajn signojn, ne malpli integrajn, ol la signoj <em>i</em> kaj <em>j</em>.  Alivorte, en</p>
<p style="margin-left:7%">Eĥoŝanĝo ĉiuĵaŭde</p>
<p>estas 17 grafemoj (kun la spaceto). En la senĉapela varianto egale eblas skribi</p>
<p style="margin-left:7%">E‹hh›o‹sh›an‹gh›o ‹ch›iu‹jh›‹au›de</p>
<p>Nu, se ‹ĝ› kaj ‹ŝ› estas grafemoj, tiam ankaŭ ‹gh› ‹sh› logike devas esti grafemoj.  Tiom pli, ke la sonvaloro de ‹gh› estas ne /gh/ (malkiel en «flu‹g›‹h›aveno»), kaj la sonvaloro de ‹sh› ne estas /sh/ (malkiel en «bu‹s›‹h›altejo»).  Necesas agnoski, ke en la surogata skribo fundamenta ‹g›, ‹gh›, ‹h›, ‹s›, ‹sh› estas apartaj grafemoj, respondaj al apartaj fonemoj /ɡ/, /ʤ/, /h/, /s/, /ʃ/.</p>
<p>Por eviti ambiguecon de la h-skribo oni rekomendas enŝovi streketon okaze de negrafema literkombino: <em>flug-haveno</em> ktp. Cetere, la skribo angla tiajn ambiguaĵojn ignoras: <span lang="en" class="en">Holinshed [ˈhɒlɪnzhɛd]</span> ktp.</p>
<h3><a name="sec9" id="sec9"></a><br />
<a name="au" id="au"></a>Ekskurso pri la esperantaj grafemoj ‹aŭ› kaj ‹eŭ›</h3>
<p class="first">La <em>Fundamento</em> permesas anstataŭigi la ĉapelon <code>^</code> per <em>h</em> (<code>ĉ</code> = <code>ch</code>); sed la literon <code>ŭ</code> ĝi permesas anstataŭigi per la nura <code>u</code>.  Tio povas iel funkcii en la literkombinoj <em>aŭ</em> kaj <em>eŭ</em> (<code>autoro</code> = <code>aŭtoro</code>, <code>Europo</code> =<br />
<code>Eŭropo</code>); kaj ĝis nun en la vortoj oficialaj la literon <em>ŭ</em> <span class="q">ĉiam</span> antaŭas <em>a</em> aŭ <em>e</em> (la sola escepto estas la liternomo <em>ŭo</em>).  Tio signifas, ke praktike Zamenhofo pensis pri la aperoj de <em>ŭ</em> nur en la duliteraĵoj <em>aŭ</em> kaj <em>eŭ</em>, kiuj iĝus, respektive, grafemoj ‹au› kaj ‹eu› (kun kelkaj esceptoj, kiaj <code>pra-ulo</code> kaj <code>poste-ulo</code>, kompareblaj al <code>flug-haveno</code>). En tio mi vidas argumenton favoran al mia teorio<sup><a class="footref" name="fnr.7" href="#fn.8">8</a></sup>, ke <em>ŭ</em> ne signas apartan fonemon en Esperanto, ke ĝi estas nur parto de duliteraj grafemoj ‹aŭ› kaj ‹eŭ›, signantaj la diftongajn fonemojn /aŭ/ kaj /eŭ/. Tio signifas, ke la esperanta skribo ne estas strikte fonologia (unu litero, <em>ŭ</em>, signas nefoneman parolsonon; kaj du fonemojn, /aŭ/ kaj /eŭ/, reprezentas duliteraj grafemoj).</p>
<h3><a name="sec10" id="sec10"></a> Kompleksaj grafemoj en aliaj lingvoj</h3>
<p class="first">Averaĝa lingvo havas pli ol 26 fonemojn, kaj la 26 literoj de la novlatina alfabeto ne sufiĉas por esprimi fonemaron de plimulto da latinalfabetaj lingvoj. Tial ili bezonas kompleksajn grafemojn, similajn al la surogatoj de la ĉapelitaj literoj de Esperanto.</p>
<p><strong>Kompleksa grafemo</strong> estas literkombino kies sonvaloro ne egalas al kombino de la sonvaloroj de la literoj kiuj ĝin komponas: ekz‑e la germana <em lang="de">sch</em> /ʃ/, la franca <em lang="fr">eau</em> /o/, la angla <em lang="en">th</em>, la pola <em lang="pl">cz</em> /ʧ/ ktp.</p>
<p>Jen estas kelkaj anglaj duliteraj grafemoj, kiuj kompensas la mankon de konsonantaj literoj:<br />
<center></p>
<p><span lang="en" class="en">/θ/ = th; /ð/ = th; /ʃ/ = sh; /ʧ/ = ch; /ŋ/ = ng; /ʍ/ = wh</span></p>
<p></center>
</p>
<p>Estas trompo laŭdi la anglan skribon pro ties minimumismo, ke «ĝi uzas nur 26 literojn»; pli ĝusta karakterizo estas, ke ĝi uzas 144 grafemojn. (En komputilo ĉiuj datumoj estas prezentataj eĉ pli minimumisme, per la nuraj bitoj <code>0</code> kaj <code>1</code>.)</p>
<p>Cetere, grafemo povas esprimi kombinojn de fonemoj; ekz‑e <em lang="en">x</em> en la angla <em lang="en">sex</em>, samkiel <em lang="de">chs</em> en la germana <em lang="de">se‹chs›</em>, esprimas la kombinon /ks/.</p>
<h3><a name="sec11" id="sec11"></a> Reguloj grafemaj kaj ortografiaj</h3>
<p class="first">La angla lingvo havas proksimume 48 fonemojn (la nombro varias laŭ dialektoj kaj klasifikaj principoj); la angla alfabeto havas 26 literojn, kio malebligas uzi po unu literon por ĉiu fonemo; tial reale la angla skribosistemo uzas 144 grafemojn (26 unuliteraĵoj + 118 plurliteraĵoj); sekve, multaj fonemoj havas plurajn reprezentaĵojn. Ekz‑e /f/ = {f | ff | ph | gh} <em lang="en">(fine, stuff, physics, enough)</em>.</p>
<p>L. V. Ŝĉerba, laŭ la maniero de Bodueno, distingis «regulojn grafemajn» (правила графики) kaj «regulojn ortografiajn»<sup><a class="footref" name="fnr.7" href="#fn.7">8</a></sup>. Por la germana skribo la unuaj indikas, ekz‑e, ke <span lang="de" class="de">‹aa›</span> kaj <span lang="de" class="de">‹ah›</span> ambaŭ signifas <span lang="de" class="de">/a:/</span>; kaj la duaj postulas, ke en la vorto <em lang="de">Aal</em> (angilo) aperu <span lang="de" class="de">‹aa›</span>, dum en <em lang="de">kahl</em> (kalva) aperu <span lang="de" class="de">‹ah›</span>. L. V. Ŝĉerba ilustras tion per ekzemplo (p. 149) pri la germana (eblus same fari pri la angla aŭ franca, sed ties skribsistemoj estas multe pli redundaj, kaj la ekzemploj estus ege pli ŝvelaj):</p>
<blockquote><p><span lang="de" class="de">{Ess | Äss} {scheint | schaint} {jedoch | jehdoch | jeedoch}, dass {er | ehr} {seinen | sainen} {drei | drai} Kindern {seine | saine} {Kleinodienn | Klainohdienn | Klainoodienn}, dass Schwert, dass Horn unt {den | deen | dehn} Ring {zurückließ | zuhrückließ | zuurückließ | zurückliß}.</span>
</p></blockquote>
<p>En la germana ortografio (kiu validis dum la vivo de Ŝĉerba) tio estis:</p>
<blockquote><p>
<span lang="de" class="de">Es scheint jedoch, daß er seinen drei Kindern seine Kleinodien, das Schwert, das Horn und den Ring zuhrückließ. &ndash; <em>Heine</em>.</span>
</p></blockquote>
<p>(La nuna ortografio en unu okazo akceptis la «naivan» skribon <em lang="de">dass</em>.)</p>
<p>En iuj vortoj reguloj ortografiaj povas kolizii kaj superregi regulojn grafemajn.  Ekz‑e en la franca vorto <em lang="fr">monsieur</em> /məsjø/<br />
(sinjoro) la ortografio preskribas uzi la grafemon <span lang="fr" class="fr">‹on›</span>, kies grafema sonvaloro normale ne estas <span lang="fr" class="fr">/ə/</span>; kelkaj el la konjugaciaj formoj de plimulto da francaj verboj finiĝas je kaduka <em lang="fr">-ent</em> /ə/ (ils parlent, parlaient, parleraient, parlassent), kio egale estas atribuenda al ortografio. Kp la anglan <em lang="en">gaol</em> /ʤeɪl/ = <em lang="en">jail</em> ktp.</p>
<p>Ĉi-rilate Ŝĉerba parolas pri eventuala lingvo «sen ortografio», kies ĉiuj reguloj estas «grafemaj»; nu, Esperanto ja estas preskaŭ tia lingvo (<em>preskaŭ</em> tia, ĉar la uskleco kaj interpunkcio ja restas aferoj ortografiaj).</p>
<h3><a name="sec12" id="sec12"></a> Trajteca skribo</h3>
<p class="first">Krom la grafemoj sonvaloraj ekzistas signoj kun alispecaj signifoj. Apartajn grupojn formas la signoj interpunkciaj, la ciferoj, la <a href="https://eo.wikipedia.org/wiki/Miensimbolo">miensimboloj</a>; tamen por ne tro devii disde la prononcaj kaj alfabetaj aferoj, mi nun parolos pri tiaj signokonstruaj skribelementoj, kiuj esprimas ecojn fonetikajn.</p>
<p>La historio de la supersignoj en la eŭropa tradicio komenciĝas per la malnovgrekaj akcentosignoj <code>` ´ ^ (~)</code>, kiuj markis ne fonemajn, sed suprasegmentajn ecojn, kaj sekve ne rolis en la alfabeta ordo.  Ili markis apartan econ, havis klaran apartan signifon, kaj sekve konvenas rigardi ilin apartaj grafemoj.</p>
<p>Simile estas pri la klasika tremao, kies funkcio estis disigi literojn, kiujn oni erare povus kombini en unu grafemon: <span lang="la" class="la">poeta = poëta ≠ pœta, p‹oe›ta</span>; do, la klasika funkcio de tremao estas la sama, kiel tiu de la divida streketo en <em>flug-haveno</em>.</p>
<p>Tiu logiko plu validas por la hispana, kie la dekstra korno markas akcenton, kaj la tremao avertas pri malkombineblo.</p>
<p><a name="draha" id="draha"></a> Iom malpli simple estas en la ĉeĥa (kaj la slovaka, la hungara…): tie la dekstra korno markas longecon de vokalo: <em lang="cs">drahá</em> /&#8217;draɦa:/ (kara) &ndash; <em lang="cs">dráha</em> /&#8217;dra:ɦa/ (vojo).  Fakte ĉi tie <span lang="cs" class="cs">‹á›</span> kaj <span lang="cs" class="cs">‹a›</span> signas malsamajn fonemojn; tamen la dekstra korno konsekvence markas unu saman fonetikan econ: ke la vokaloj <span lang="cs" class="cs">‹á›, ‹é›, ‹í›, ‹ó›, ‹ú›, ‹ý›</span> estas longaj; do, egale al tio, kiel la signo <span lang="cs" class="cs">« : »</span> en IFA kombiniĝas en la respondaj fonemaj grafemoj <span lang="cs" class="cs">/a:/, /ɛ:/, /i:/…</span>.</p>
<p>La skribosistemojn kies grafemojn oni konstruas el signeroj, markantaj fonetikajn ecojn, oni nomas <a href="https://eo.wikipedia.org/wiki/Trajteca_alfabeto">trajtecaj</a> (angle <em lang="en"><a href="https://en.wikipedia.org/wiki/Featural_alphabet">featural alphabet</a></em>). La longecindikoj en la skriboj ĉeĥa, hungara, IFA estas trajtecaj.</p>
<p>Aliflanke, la esperantaj ĉapeloj de <em>ĉ, ĝ, ĥ, ĵ, ŝ</em> ne interpreteblas kiel ia ajn trajto fonetika; tial en Esperanto neniel sencas malkomponi tiujn grafemojn en la literon bazan kaj supersignon (tio jes sencas kiam temas pri tipografia dizajno; sed tio estas afero ekstera; same oni devas trakti la signobildojn de <code>dbqp</code>, kiuj havas unu saman formon diversmaniere turnitan; cetere, en la <a href="https://eo.wikipedia.org/wiki/%C5%9Cava_alfabeto">ŝava alfabeto</a> tiaj turnoj havas signifon fonetikan, do <em>tie</em> ili estas trajtecaj).</p>
<p>La bovlon de la esperanta <em>ŭ</em> evidente inspiris trajteca supersigno, kiel tiu de la latinista skribo <em lang="la">ínsŭla</em> (kvankam en tiu latinista skribo <span lang="la" class="la">ŭ</span> estas plena silabofara vokalo, ne duonvokalo; la diftongojn latinistoj preferas signi per kuniga arko:<span lang="la" class="la"> a͡udio</span>, esence kiel IFA-a <span lang="la" class="la">a͜udio</span> kaj nia <span lang="la" class="la">‹au›dio</span>; tial la rusa <span lang="pl" class="pl">й</span> probable estas pli taŭga modelo). En Esperanto tia supersigno aperas nur en unu signobildo, kio apenaŭ sufiĉus por paroli pri sistemo; aliflanke, en la fundamenta h-skribo <em>ŭ</em> identiĝas kun <em>u</em>. Tio tamen eksplikeblas per la implicitaj grafemoj <em>‹aŭ›, ‹eŭ›.</em></p>
<h3><a name="sec13" id="sec13"></a> Leksikografia ordo</h3>
<p class="first">Sekve de la dirita, la esperantaj grafemoj ĉapelitaj estas apartaj literoj, kaj tio influas la leksikografian ordon, kiel mi jam demonstris <a href="#LC_COLLATE">ĉi-supre</a>; la ĉeĥa tradicio simile traktas siajn <em lang="cs">č, ř, š, ž</em>. Tamen la dekstra korno apartajn literojn ne kreas, kiel mi eksplikis <a href="#draha">ĉi-supre</a> (kaj ankoraŭ pli frape, la moliga hoketo de <span lang="cs" class="cs">Ď, Ň, Ť</span>, klare fonetika, kondutas simile al <span lang="cs" class="cs">Á</span>, do malkiel <span lang="cs" class="cs">Č</span>). Eĉ pli interese, la duliteraĵo <em lang="cs">ch</em> (kiu en la ĉeĥa havas la sonvaloron de <em>ĥ</em>, do signas puran apartan fonemon, neredukteblan al sumo de la valoroj de <span lang="cs" class="cs">c /ʦ/</span> kaj <span lang="cs" class="cs">h /ɦ/</span>) prezentas apartan grafemon, leksikografie lokitan inter <span lang="cs" class="cs">h</span> kaj <span lang="cs" class="cs">i</span>. Tial la interpretitaj grafemoj en la ĉeĥa ordo aranĝiĝas alie ol en la plata ordo sensenca (ekz‑e la usona):</p>
<p> <tt><em>t</em>=&quot;čaj car egyptský cár echo carevič ej&quot;<br />
 $ <strong>echo</strong> -e $t | <strong>tr</strong> ' ' '\n' | <em>LC_COLLATE</em>=cs_CZ.UTF-8 <strong>sort</strong><br />
 car<br />
 cár<br />
 carevič<br />
 čaj<br />
 egyptský<br />
 echo<br />
 ej<br />
 $<br />
 $ <strong>echo</strong> -e $t | <strong>tr</strong> ' ' '\n' | <em>LC_COLLATE</em>=en_US.UTF-8 <strong>sort</strong><br />
 čaj<br />
 car<br />
 cár<br />
 carevič<br />
 echo<br />
 egyptský<br />
 ej<br />
 $</tt></p>
<h3><a name="sec14" id="sec14"></a> Alfabeta loko de grafemoj</h3>
<p class="first">La diritan resumas la oficiala alfabeto ĉeĥa:</p>
<p><center></p>
<p><span lang="cs" class="cs">a b c č d e f g h <strong>ch</strong> i j k l m n o p q r ř s š t u v w x y z ž</span>.</p>
<p></center></p>
<p>Krom la jam klarigitaj enesto de <em lang="cs">č ř š ž</em> kaj foresto de <em lang="cs">á ň</em> ktp, aparte atentindas la grafemo <em lang="cs">ch</em>.  Similajn grafemojn entenas la alfabeto hungara:</p>
<p><center><span lang="hu">a=á, b, c, <strong>cs</strong>, d, <strong>dz</strong>, <strong>dzs</strong>, e=é, f, g, <strong>gy</strong>, h, …</span></center></p>
<p>Ĝis la jaro 1994ª similan sistemon havis la hispana, kun apartaj lokoj por la grafemoj <em lang="es">ch</em> kaj <em lang="fr">ll: credo &lt; ‹ch›ispa &lt; luz &lt; ‹ll›ama</em>. Tamen nun la hispanlingvanoj adoptis fremdan rigardon sur sian skribon; el la malnova tradicio tamen restas aparta loko por la litero <em lang="es">ñ</em>.</p>
<p>Tia grafema aranĝo de sia alfabeto apenaŭ eblus por la angla aŭ franca, ĉar la nombro de iliaj grafemoj estas tro granda &ndash; neniel komparebla kun la racia skribosistemo ĉeĥa.</p>
<h2><a name="sec15" id="sec15"></a> Aldono</h2>
<p class="first">Difinoj el la <a href="http://www.unicode.org/glossary/">Unikoda glosaro</a>:</p>
<div class="en" lang="en">
<strong>Abstract Character.</strong> A unit of information used for the organization, control, or representation of textual data.</p>
<p><strong>Decomposable Character.</strong> A character that is equivalent to a sequence of one or more other characters, according to the decomposition mappings found in the Unicode Character Database … It may also be known as a <em>precomposed character</em> or a <em>composite character</em>.</p>
<p><strong>Character.</strong></p>
<ol>
<li>The smallest component of written language that has semantic value; refers to the abstract meaning and/or shape, rather than a specific shape (see also <em>glyph</em>), though in code tables some form of visual representation is essential for the reader’s understanding.</li>
<li>Synonym for <em>abstract character</em>.</li>
<li>The basic unit of encoding for the Unicode character encoding.</li>
<li>The English name for the ideographic written elements of Chinese origin.</li>
</ol>
<p><strong>Grapheme.</strong></p>
<ol>
<li>A minimally distinctive unit of writing in the context of a particular writing system. For example, ‹b› and ‹d› are distinct graphemes in English writing systems because there exist distinct words like <em>big</em> and <em>dig</em>. Conversely, a lowercase italiform letter <em>a</em> and a lowercase Roman letter a are not distinct graphemes because no word is distinguished on the basis of these two different forms.</li>
<li>What a user thinks of as a character.</li>
</ol>
</div>
<h2><a name="sec16" id="sec16"></a> Notoj</h2>
<hr />
<p class="footnote"><a class="footnum" name="fn.1" href="#fnr.1">1.</a>  И. А. Бодуэн де Куртенэ: <em>Об отношении русского письма к русскому языку.</em> СПб, 1912 (t.e. «Pri la rilato de rusa skribo al la rusa lingvo», Peterburgo, 1912).<br /> <em>Введение в языковедение.</em> Петроград, 1917, §36, 40 («Enkonduko en lingvosciencon», Petrogrado 1917).<br /> La terminon <em>fonemo</em> Bodueno kreis pli frue, ĉ. 1887 &ndash; vd en mia studaĵo «<a href="http://lingvakritiko.com/2014/01/21/duonvokaloj-kaj-diftongoj/#sec13">Duonvokaloj kaj diftongoj</a>».</p>
<p class="footnote"><a class="footnum" name="fn.2" href="#fnr.2">2.</a>  А.А. Зализняк: <em><a href="http://danefae.org/djvu/aaz/grafema.djvu">О понятии графемы</a></em>. M. 2002.</p>
<p class="footnote"><a class="footnum" name="fn.3" href="#fnr.3">3.</a>  Ekzemplo de A. A. Zaliznjak el la verko indikita ĉe (2).</p>
<p class="footnote"><a class="footnum" name="fn.4" href="#fnr.4">4.</a>  <strong>signo integra</strong>: tiel mi tradukas la anglan <em lang="en">precomposed character</em>; kp la terminon <em>integra cirkvito</em> (cirkvito sintezita en monolita kristalo, kontraste al cirkvito muntita el apartaj pecoj).</p>
<p class="footnote"><a class="footnum" name="fn.5" href="#fnr.5">5.</a>  <strong>aliĝema signo</strong>: angle <em lang="en">combining character</em>.</p>
<p class="footnote"><a class="footnum" name="fn.6" href="#fnr.6">6.</a>  Pli «scienca» termino estus «homofonoj». Min ĉiam ĝenis la konfuza <em>h</em> de la grekdevena scienca prefikso <em>homo-</em>, tiom pli, ke eblas facile ĝin eviti per forigo de tiu konfuza <em>h</em>, kiu mutiĝis jam antaŭ jarmiloj, kaj malaperis en iuj nacilingvoj:<br /> itale <em>omonimo, omofono, omografo …</em><br /> ruse-bulgare <em>омоним, омофон, омограф …</em><br /> novgreke: <em>ομώνυμο, ομόφωνο, ομοιογράφο …</em><br /> Mi estis tajponta <em>grafemoj omofonaj</em> &ndash; tamen juĝis ke la pli simpla <em>grafemoj samsonaj</em> estas ankoraŭ pli bona.</p>
<p class="footnote"><a class="footnum" name="fn.8" href="#fnr.8">7.</a>  S. Pokrovskij: <em><a href="http://lingvakritiko.com/2014/01/21/duonvokaloj-kaj-diftongoj/">Duonvokaloj kaj diftongoj</a></em>.</p>
<p class="footnote"><a class="footnum" name="fn.7" href="#fnr.7">8.</a>  Л. В. Щерба: <em>Теория русского письма</em>. &ndash; В: Л. В. Щерба: Избранные работы по русскому языку. М. 1957.</p>
]]></content:encoded>
					
		
		
			</item>
		<item>
		<title>Kvar ideoj por akordigi -io al -ujo</title>
		<link>https://lingvakritiko.com/2014/08/30/kvar-ideoj-por-akordigi-io-al-ujo/</link>
					<comments>https://lingvakritiko.com/2014/08/30/kvar-ideoj-por-akordigi-io-al-ujo/#comments</comments>
		
		<dc:creator><![CDATA[Johan Derks]]></dc:creator>
		<pubDate>Sat, 30 Aug 2014 17:58:56 +0000</pubDate>
				<category><![CDATA[Fonologio]]></category>
		<category><![CDATA[Fundamento]]></category>
		<category><![CDATA[Gramatiko]]></category>
		<category><![CDATA[landonomoj]]></category>
		<category><![CDATA[Reformo]]></category>
		<category><![CDATA[Statistiko]]></category>
		<category><![CDATA[15a regulo]]></category>
		<category><![CDATA[Akademio]]></category>
		<category><![CDATA[gentoj]]></category>
		<category><![CDATA[landnomoj]]></category>
		<category><![CDATA[Oficialigoj Fundamento Vortaro]]></category>
		<guid isPermaLink="false">http://lingvakritiko.com/?p=424</guid>

					<description><![CDATA[Vi povas aliri skemisman resumon de la artikolo tie ĉi. Ĉu la du manieroj por formi gentobazajn landonomojn konsistigas problemon? Laŭ multaj komencantoj ne, ĉar ili neniam aŭdis pri sufikso -uj&#8217; por landonomoj. Nek por esperantistoj, kiuj opinias, ke Esperanto estas matura lingvo, kies gramatiko, sintaksaj reguloj kaj komuna vortotrezoro jam estas kristaliĝintaj, sed kiuj [&#8230;]]]></description>
										<content:encoded><![CDATA[<p style="text-align: center;"><span style="color: #008000;">Vi povas aliri skemisman resumon de la artikolo <a href="https://drive.google.com/file/d/0B73gFFtIyHmEUnBRZzAyaHNJQXM/edit?usp=sharing">tie ĉi</a>.</span></p>
<h3>Ĉu la du manieroj por formi gentobazajn landonomojn konsistigas problemon?</h3>
<p>Laŭ multaj komencantoj ne, ĉar ili neniam aŭdis pri sufikso <em>-uj&#8217; </em>por landonomoj. Nek por esperantistoj, kiuj opinias, ke Esperanto estas matura lingvo, kies gramatiko, sintaksaj reguloj kaj komuna vortotrezoro jam estas kristaliĝintaj, sed kiuj neniam serioze studis la fundamentojn de la lingvo.</p>
<p>Alie por esperantistoj, kiuj sekvas la Deklaracion pri Esperantismo kaj komprenas la signifon de la Fundamento (1905). Ili demandas sin, ĉu la atendo de la Akademio de Esperanto en 1974, laŭ kiu ĝi <em>lasas al la ĝenerala uzado libere decidi pri la venko de la pli oportuna formo</em> iam estos realigita. Ŝajne la lastajn jarojn la lojaleco al la Fundamento por ankaŭ nur uzi fundamentajn afiksojn<a href="#noto1"><sup>1</sup></a> plivastiĝis, aperis la libreto <em>Rusoj loĝas en Rusujo</em> (Anna Löwenstein, 2007) en kiu ŝi ankaŭ republikigis la artikolaron de Montagu Butler el <em>The British Esperantist</em>, 1947-1949, kiu koncize prezentas la kazon.</p>
<p><span id="more-424"></span></p>
<p>El tiuj artikoloj montriĝas, ke la disvastiĝo de la landonomoj je –<em>io</em> estis false realigita, per intenca malobservado kaj ignorado fare de redaktistoj kaj politikaj aktivuloj<a href="#noto2"><sup>2</sup></a> de la decidoj de la Akademio de Esperanto (tiutempe: Lingva Komitato) en 1908 kaj 1922.</p>
<p>Post la dua mondmilito <a href="http://www.esperanto-gacond.ch/Claude_Gacond_Radioprelego_0292.pdf">Claude Gacond donis</a> al la sufikso <em>-uj&#8217; </em>forte negativan politikan signifon.</p>
<p>Tiuj agadoj de eminentuloj en la Esperanto-movado (kiuj havis siajn proprajn ideologiajn<a href="#noto3"><sup>3</sup></a> kaj materiajn<a href="#noto4"><sup>4</sup></a> interesojn) estis kontraŭaj al la preskriboj en la Antaŭparolo al la Fundamento.<a href="#noto5"><sup>5</sup></a></p>
<p>Fine en 1974 la Akademio de Esperanto (AdE) nuligis la malkonsilon uzi la sufikson –<em>io</em> (el 1922), sed &#8220;ne ŝanĝas ĝin al rekomendo&#8221;.</p>
<p>Mi opinias, ke la ideo &#8220;lasi al la ĝenerala uzado libere decidi pri la venko de la pli oportuna formo&#8221; rezultas el miskompreno, ke Esperanto jam estus kompleta lingvo. Esperanto havas dek ses regulojn, kiuj ne sufiĉas por decidi pri multaj gramatikaj problemoj. Mankas la lingva nivelo kaj unueco pri la karaktero de Esperanto inter esperantistoj por memstare atingi &#8220;ĝustan&#8221; solvon por la problemo de gentobazaj landonomoj.<a href="#noto6"><sup>6</sup></a></p>
<h3><strong>Unua principo: <em>-ujo</em> kaj –<em>io</em> restas, sed ne estos plu interŝanĝeblaj</strong></h3>
<p>Mi volas konvinki la legantojn, ke ekzistas pluraj perspektivoj al solvo, se la kontraŭaj partioj pretas aŭskulteme partopreni en debato. Mi nomos la partianojn klasikuloj (por –<em>ujo</em>) kaj reformemuloj (por –<em>io</em>).</p>
<p>La reformemuloj komprenu, ke por klasikuloj la rolo de redaktistoj kiuj kreis ĥaoson en la uzopraktiko de landonomoj ne staras sole. Laŭ ili la ignorado de la Fundamento, inklude la preskribojn de la Antaŭparolo al la Fundamento, staras je la bazo de</p>
<ol>
<li>disvastiĝinta opinio, ke kreado de novaj vortoj estas libera afero, por kiu speciala zorgemo kaj lingva kompetenteco ne estas necesaj,</li>
<li>opinio inter vortaristoj, ke &#8220;registrado&#8221; de vortoj, speciale tiuj pruntitaj el la latinidaj lingvoj estas normala praktiko por &#8220;vivanta lingvo&#8221;.</li>
</ol>
<p>Por ili la landnoma problemo staras kiel precedenco por la senbrida evoluo de vortaroj, kiuj ne servas kiel edukiloj por la esperantistaro.</p>
<p>Unua principo por povi atingi kompromison devas esti, ke kaj reformuloj kaj klasikuloj cedas parton de sia uzotereno al la alia partio. Ambaŭ formoj restas, sed la sufiksoj –<em>ujo</em> kaj –<em>io</em> ne povas esti interŝanĝeblaj. En kiu direkto povas iri tiu kompromiso?</p>
<h3><strong>Unua perspektivo: Lingva Respondo n-ro 47 de Zamenhof</strong></h3>
<p>Zamenhof neniam persone subtenis la uzadon de la sufikso –<em>io</em>. Alia afero estas, ke en 1906 li sentis sin premata, precipe de Émile Javal<a href="#noto7"><sup>7</sup></a>, prezenti novajn gramatikaĵojn kaj novajn vortojn.</p>
<p>Plej instruan kaj, ĉe zorga legado, klaran elmontron de sia persona opinio Zamenhof donas en Lingva Respondo 47 el 1911.<a href="#noto8"><sup>8</sup></a> Sed lia malnovmoda ideo por pravigi –<em>ujo</em> meritas modernan interpreton.</p>
<p>Zamenhof, konsiderante diversajn formojn de landonomoj, inter kiuj formoj finiĝantaj je <em>–io</em>, ne rigardis tiun finaĵon kiel sufikson, sed kiel integran parton de landonoma radiko. Li hezitis ekzemple inter <em>Brazilio</em> kaj <em>Brazilo</em> (kun enloĝantoj respektive <em>Brazilianoj</em> kaj <em>Brazilanoj</em>) kaj elektis por <em>Brazilio</em><a href="#noto9"><sup>9</sup></a>, parte ĉar – li pensis &#8211; germanoj kaj slavoj prenos <em>Brazilo</em> por nomo de la popolano. Li elektis por <em>Aŭstrujo</em> (kun enloĝantoj <em>Aŭstroj</em>), sed menciis la eblecon ke la Lingva Komitato iam elektos por <em>Aŭstrio</em>, ĉar li dubis pri sia propra opinio, ke la lando povis esti konsiderata kiel genta propraĵo de <em>Aŭstroj</em>.<a href="#noto10"><sup>10</sup></a> Ankaŭ Belgujon kaj Svisujon li konsideris plurgentaj kaj tial li ne malrekomendus decidon de la Akademio se tiu trovus necesa anstataŭigi en ili la <em>uj</em> per <em>i</em>.</p>
<p>Zamenhof estis en certa grado malliberulo de sia histori-priskriba ideo, ke &#8220;en la malnovaj landoj&#8221; – li celis Eŭropon – ĉiu peco da tero apartenis al ia speciala gento, kiu donis al ĝi sian nomon. Aŭ li volis provizi la esperantistojn je iu facile aplikebla regulo: uzu –<em>ujo</em> por la eŭropaj landoj kaj radikon por tiuj ekster Eŭropo.</p>
<p>La dukategoria landnoma sistemo taŭge distingas inter landoj, kiuj estas dominataj de <em>ia speciala gento</em> kaj <em>pluretnaj</em> landoj sen domina gento. Sed esperantistoj fuŝis tiun neŭtralan distingon, opiniante, ke dominado signifas subpremadon kaj do oni malaprobu la sufikson –<em>uj</em>, kiu estas por ili ligita kun subpremado. Tiu interpreto ne estas ĝusta, sed en tempo de kreskantaj naciismaj sentoj komprenebla. Moderna interpreto de la principo &#8220;lando apartenas al unu gento&#8221; estu, ke la lando estas plejparte <em>unuetna</em> (<em>unulingva</em>?), kontraste al <em>pluretna</em> (plurlingva) lando.</p>
<h4><strong>Gentobazaj landonomoj finiĝantaj je <em>–io</em> estas radikvortoj.</strong></h4>
<p>Ruslando havas 21 respublikojn<a href="#noto11"><sup>11</sup></a>. En dek el ili ne-rusa popolo estas laŭ nombro la plej forta. Se ties enloĝantoj entute rekonas la aŭtoritaton de Ruslando super sia teritorio, tamen verŝajne ili ne pensas pri sia lando kiel lando de Rusoj. Tial por ili la klasika termino <em>Rusujo</em> povas formi problemon.<a href="#noto12"><sup>12</sup></a></p>
<p>Imagu, ke esperantistoj, pro respekto kaj kunkompreno al ili, ne plu parolos pri <em>Rusujo</em>, sed pri <em>Rusio</em> kaj <em>Rusianoj</em>. Tio estus problemo, ĉar ekzistas ankaŭ <em>Rusoj</em>. Ja estas nepenseble, ke oni povos ekzili la derivitan fundamentan vorton <em>Rusujo</em>. Ĉar laŭ la unua principo<em> Rusujo</em> kaj <em>Rusio</em> ne povas esti interŝanĝeblaj, oni devas elekti por unu el ambaŭ alian signifon ol simple <em>Ruslando</em>. Tiam, por resti kun –<em>ujo</em> pli proksime al ĝia alia signifo de &#8220;entenilo&#8221;, mi proponus: &#8220;komunumo de Rusoj&#8221;. Tiel la signifo &#8220;ŝtato&#8221; restus por <em>Rusio</em>.</p>
<p>Bone konanto de la gramatiko eble atentigos, ke <em>Rusio</em> kaj <em>Rusujo</em> estas du vortoj enprenitaj en Esperanto laŭ la 15a regulo kaj la dua parto de tiu regulo diras: &#8220;Ĉe diversaj vortoj de unu radiko estas pli bone uzi senŝanĝe nur la vorton fundamentan kaj la ceterajn formi el tiu ĉi lasta laŭ la reguloj de la lingvo Esperanto.&#8221; La fundamenta vorto estas Ruso, do <em>Rusujo</em> kaj <em>Rusio</em> estas ambaŭ formitaj el <em>Ruso</em>. Ne, mi diros. Se la esperantistoj volas ke oni anstataŭigu <em>Rusujo</em> per <em>Rusio</em> por la lando, tiam ili akceptu, ke <em>Rusio</em> havas radikan karakteron kaj ne estas derivita de <em>Ruso</em> per ne-oficiala sufikso –<em>i.</em> <a href="#noto13"><sup>13</sup></a></p>
<p>Tio estas la dua principo: Gentobazaj landonomoj finiĝantaj je –<em>io</em> estas radikvortoj. La diferenco kun la kuranta domina praktiko estos ke</p>
<ol>
<li>–<em>io</em> malaperas el la vortaroj kiel ĝenerala sufikso por landonomoj</li>
<li><em>Rusujo</em> ekhavos du signifojn, tiujn de la historia Ruslando kaj de ia kolektivo de Rusoj</li>
</ol>
<p>La Akademio devos fari decidon pri la landnoma radiko <em>Rusio</em> kaj aldone difini, ke tiu decido povos estonte esti ŝanĝita per normala plimulto da voĉoj, ekzemple kiam Ruslando estos reduktita al precipe unuetna lando.</p>
<p>Ankaŭ rilate al lando kiel Hispanujo simila decido povus esti prenita, kvankam fundamentemaj Hispanoj, kiuj ne estas Eŭskoj, Galegoj aŭ Katalanoj verŝajne restos favorantoj de la vorto <em>Hispanujo</em> anstataŭ <em>Hispanio</em>.</p>
<p>Se oni atentas pri landoj kiuj estas plurlingvaj, nur <em>Belgujo</em> kaj <em>Svisujo</em> povus esti inspektataj por decidi ĉu por iu lingva malplimulto vivi en lando de Belgoj, aŭ de Svisoj, sentigas problemon. Restas en Eŭropo kelkaj centraj landoj, kies landlimoj ŝoviĝis post la mondmilitoj aŭ kies enloĝantaro tradicie estis pluretna: <em>Hungarujo</em>, <em>Rumanujo</em>, <em>Serbujo</em>. Oni devas bone koni tiujn landojn, por povi juĝi ĉu ekzistas malplimultoj por kiuj akceptado de hungareco, rumaneco aŭ serbeco estas problemo. Difini unu-etnecon aŭ pluretnecon devus esti tasko de (komisiono de) la Akademio de Esperanto. Al mi kiel etnopolitika laiko nur la kazoj de <em>Rusujo</em> kaj <em>Hispanujo</em> estas sufiĉe klaraj por preni ilin kiel ekzemplojn.</p>
<h4><strong>La argumento de internacieco de <em>-io</em></strong></h4>
<p>Oni ofte aŭdas la argumenton por uzado de la sufikso <em>–i&#8217;</em>, ke ĝi estas multe pli internacia, sed mankas klara montro de statistika pruvo de la diferenco en grado de internacieco kun landonomoj sen tiu sufikso.</p>
<p>El la notoj ĉe la tabelo pri oftecoj de sufiksoj oni povas dedukti la ĝeneralan oftecon de la finiĝoj en la kvin lingvoj, kiuj estas similaj al la finiĝoj –<em>ujo</em> kaj –<em>io</em> en Esperanto: 43 kazoj el 98 gentobazaj landonomoj<a href="#noto14"><sup>14</sup></a>. Dua estas la kategorio –<em>land</em> kun 23 kazoj. Restas la kazoj kun finiĝoj ‑<em>ska</em> kaj –<em>en</em> kaj la kazoj, klasitaj kiel &#8220;aliaj&#8221;, kiuj ne estas rekoneblaj kiel apartenantaj al speciala kategorio.</p>
<p>Ĉu reformemuloj nun rajtas montri al la ofteco de –<em>ia</em>, &#8211;<em>y</em>, &#8211;<em>ey</em>, &#8211;<em>ie</em>, –<em>ien</em>, &#8211;<em>ei</em>, &#8211;<em>ië</em>, &#8211;<em>ije</em>, &#8211;<em>ija</em>, 44% de la gentobazaj landonomoj en la kvin lingvoj, kiel argumento por –<em>io</em>? Ne. Oni ne rajatas kompari la oftecon de sufiksoj mallige de la formo de la radikoj al kiuj ili fiksiĝas. Ekzemple oni ne povas argumenti ke <em>Britio</em> estas taŭga formo, ĉar <em>Britanio</em> estas internacia landonomo<a href="#noto15"><sup>15</sup></a>. Tiu kazo estas la sama kiel se oni deduktus el la ofteco de la prefikso <em>anti-</em> en &#8220;internaciaj&#8221; vortoj ke tiu prefikso estas Esperanta vorto laŭ la 15a regulo, kiun oni povas uzi en ĉiaj kombinaĵoj.</p>
<p>Se oni komencas apliki la argumenton de internacieco al ne memstare uzeblaj morfemoj, la sistemo de vortfarado en Esperanto fariĝos ĥaoso<a href="#noto16"><sup>16</sup></a>. Ne nur, ke derivita per certa afikso vorto ne plu estos facile rekonebla kiel derivaĵo, sed ankaŭ pro tio, ke la serio de oficialaj afiksoj senhaltigeble plietendiĝos. En la eŭropaj lingvoj vortoj kun finiĝoj aŭ komenciĝoj prenitaj el Latino kaj la greka ja estas tre multaj. Kaj baldaŭ la licenco fari kunmetaĵojn kun ili<a href="#noto17"><sup>17</sup></a> faros Esperanton naturisma lingvo, precipe uzebla por eŭropaj intelektuloj. Zamenhof estis tre konscia pri la delikateco de la serio de fundamentaj afiksoj. Li skribis<a href="#noto18"><sup>18</sup></a>:</p>
<div>&#8230;.. <em>ni devas nur memori, ke s i m p l a j n memstarajn v o r t o j n ni povas enpreni kiom ni volas (eĉ post la definitivigo de la lingvo konstante aperados novaj vortoj, kiel en ĉiu natura lingvo), sed kun a f i k s o j, kiuj influas la i n t e r n a n k a r a ĥ t e r o n de la lingvo, ni devas esti tre singardaj kaj ŝparemaj</em>.</div>
<p>Afiksoj el la greka kaj latina lingvoj konsistigas grandan riskon al la lingvo, se ilia &#8220;afikseco&#8221; estus interpretata kiel rajtigo uzi ilin libere en kunmetaĵoj.</p>
<h3><strong>Dua perspektivo: internacieco de landonomoj</strong></h3>
<p>(Vidu tabelon 2 en anekso C)</p>
<p>Kiom mi rezistas aplikadon de la 15a regulo al &#8220;internaciaj&#8221; afiksoj, tiom mi pledas por ĝia aplikado al memstare uzeblaj vortoj. La Akademio de Esperanto asertis en 1974<a href="#noto19"><sup>19</sup></a>:</p>
<p><em>…………………. la okazo de la sufikso -io apud la Fundamenta -ujo <strong>por ricevi pli internaciajn formojn</strong> <strong>de landnomoj</strong></em> <em>estas ĝusta apliko de tiu Zamenhofa metodo.</em></p>
<p>Difinante por ĉiuj landonomoj aktuale bazitaj sur gentonomo la plej internacian formon, oni ekhavas jenajn 21 landonomojn je –<em>io</em> kun grado de internacieco de pli ol 50%<a href="#noto20"><sup>20</sup></a>: <em>Etiopio</em> kaj <em>Somalio</em> en Afriko; <em>Armenio</em>, <em>Mongolio</em> kaj <em>Saŭda Arabio</em> en Azio; <em>Albanio</em>, <em>Aŭstrio</em>, <em>Bosnio</em>, <em>Bulgario</em>, <em>Ĉeĥio,</em> <em>Estonio</em>, <em>Hungario</em>, <em>Italio</em>, <em>Jugoslavio</em>, <em>Kroatio</em>, <em>Makedonio</em>, <em>Rumanio</em>, <em>Rusio</em>, <em>Serbio, Slovakio</em> kaj <em>Slovenio</em> en Eŭropo. Ekzistas tri landonomoj kun grado de internacieco inter 40% kaj 50%: <em>German</em><sup><em>i</em></sup><em>o</em>, <em>Latvio</em> kaj <em>Turkio</em>.</p>
<p>Sed, kiel konate, multaj esperantistoj ne faris tiajn konsiderojn kaj uzis la decidon el 1974 kiel aprobon anstataŭigi la sufikson –<em>uj&#8217;</em> per –<em>i&#8217;</em> en multaj aliaj landonomoj.</p>
<p>En 1985 la Akademio publikigis Oficialan Informon kun <em>Rekomendoj pri Landonomoj</em>, en kiu ĝi deklaris interalie ke</p>
<blockquote><p><em>Principe estas malrekomendite nove formi nomon per iu internacia &#8220;sufikso&#8221; aŭ sufikse uzata fremda vorto (-io, -(i)stano, &#8230;), se la tiel ricevita landnomo ne jam ekzistas internacie</em>.</p></blockquote>
<p>Tiel la argumento de internacieco por allasi la finiĝon –<em>io</em> el 1974, fariĝis kondiĉo.</p>
<p>Kvar jarojn poste la pliprecizigo de el 1985 estis evoluigita en <em>Listo de Normaj landonomoj</em>.<a href="#noto21"><sup>21</sup></a> En 2009 la Akademio publikigis revizion de tiu listo, sub la titolo <a href="http://www.akademio-de-esperanto.org/decidoj/landnomoj/listo_de_rekomendataj_landnomoj/index.html"><em>Listo de Rekomendataj Landnomoj</em></a>. Sed ĝi estis multe pli ol revizio. Tie, silente kaj kaŝe, la Akademio faligis la principon el 1985, ke –<em>io</em> kaj aliaj sufiksoj estas allaseblaj nur, <em>se la tiel ricevita landnomo jam ekzistas internacie</em><a href="#noto22"><sup>22</sup></a>. Ankaŭ formoj je –<em>io</em> kiuj ne estas internaciaj estis rekomendataj en la reviziita listo. Ili nun estas 24.</p>
<p>Ne internaciaj en Afriko:<em> Egiptio</em> (1,9%).<br />
Ne internaciaj en Azio: <em>Afganio </em>(0%), <em>Ĉinio </em>(0%), <em>Hindio </em>(9,1%), <em>Japanio </em>(20,3%), <em>Kartvelio </em>(&lt;5%), <em>Kazaĥio </em>(&lt;5%), <em>Kirgizio </em>(7,2%), <em>Koreio </em>(0%), <em>Taĝikio </em>(0%), <em>Turkmenio </em>(&lt;5%), <em>Uzbekio</em>(&lt;5%) kaj <em>Vjetnamio</em> (0%).<br />
Ne internaciaj en Eŭropo: <em>Anglio </em>(20,0%), <em>Belgio</em> (36,3%), <em>Belorusio </em>(30,4%), <em>Britio </em>(0%), <em>Danio </em>(10,8%), <em>Hispanio </em>(15,7%), <em>Litovio </em>(0%), <em>Moldavio<sup>24</sup> </em>(39,9%), <em>Norvegio<sup>24</sup> </em>(23,2%), <em>Portugalio </em>(19,2%), <em>Svedio</em> (24,4%) kaj <em>Ukrainio</em> (6,1%).<a href="#noto23"><sup>23</sup></a></p>
<p>Por <em>Egiptio</em> kaj <em>Koreio</em> la Akademio jam en 2003 trovis la pravigon, ke almenaŭ<em> Egipto</em> kaj <em>Koreo </em>estas internaciaj kaj ĝi alprenis novan regulon, ke, se la internacieco de landonomo estas establita, oni rajtas asigni al la internacia formo la signifon de landano !<a href="#noto24"><sup>24</sup></a> Kaj inverse ! La konkluda tekstoparto estis: <em>Sekve la Akademio de Esperanto nun deklaras, ke neniu el la landnomoj Koreo, Koreujo, Koreio; Egipto, Egiptujo, Egiptio malobeas al la reguloj de la Fundamento de Esperanto.</em><a href="#noto25"><sup>25</sup></a></p>
<p>En tiu jaro por la unua fojo la Akademio prenis decidon pri landonomoj, en kiu la necesa kondiĉo de internacieco por uzado de landonomo je –<em>io</em> ne estis respektata.</p>
<p>Oni povas demandi sin, ĉu la stranga decido, ke al internacia landonomo oni rajtas asigni la signifon de landano, estas ĝenerale aprobita en la Akademia rondo, ĉar la sama fenomeno aperas kun la tre internaciaj formoj <em>Ĉino</em>, <em>Japano</em>, <em>Portugalo</em>, <em>Ukraino</em><strong> </strong>kaj <em>Vjetnamo</em> por la lando, dum la Akademio allasas la formojn <em>Ĉinio</em>, <em>Japanio</em>, <em>Portugalio</em>, <em>Ukrainio</em><strong> </strong>kaj <em>Vjetnamio</em>, kiuj tute ne estas internaciaj.<a href="#noto26"><sup>26</sup></a></p>
<p>Kio fortenis la Akademion de deklari, ke <em>Afganujo,</em> <em>Hindujo,</em> <em>Kartvelujo,</em> <em>Kazaĥujo,</em> <em>Kirgizujo,</em> <em>Taĝikujo,</em> <em>Turkmenujo</em>, <em>Uzbekujo</em>, <em>Anglujo,</em> <em>Belorusujo,</em> <em>Belgujo, Britujo,</em> <em>Danujo,</em> <em>Hispanujo,</em> <em>Litovujo,</em> <em>Moldavujo,</em> <em>Norvegujo,</em> <em>Svedujo</em> kaj <em>Turkujo</em><em> </em>estas la rekomendataj formoj, ĉar la formoj <em>Afganio</em>, <em>Hindio</em> ktp estas ne internaciaj?</p>
<p>Kiuj estis la implicaj aŭ prisilentitaj motivoj por rompi en 2003-2009 kun la necesa kondiĉo el 1974-1985?</p>
<p>Ĝis nun mi ne trovis pli kredindan klarigon ol indiferentecon rilate la principon de internacieco kaj preferadon de solvoj laŭ la nacia lingvo. Ĉu eble en la Akademiaj sesioj oni envoĉdonigas landonomojn unuope anstataŭ unue envoĉdonigi la koncernajn principojn?</p>
<p>Ekzistas nur unu reĝa, t.e. respektinda solvo por la kontraŭeco, kiun la decido kaj rekomendoj de 2003-2009 kreis: plua revizio de la listo de rekomenditaj landonomoj kun respekto por la principo de necesa kondiĉo de internacieco. Verŝajne tiu vojo estas politike, kiom koncernas la akademianojn, ne surirebla. Do leviĝas la demando kiel akceptigi la retiriĝon. Unue la voĉdonado devus okazi ne po unu landonomo, sed hierarĥie laŭ la principoj respektindaj. Due la kondiĉo de internacieco devus esti formaligita kun konsidero de ĉiuj grandaj lingvoj (ekzemple tiuj kun minimume tri milionoj da parolantoj) tutmonde, kaj laŭ taŭga pesado de la graveco de tiuj lingvoj, ne laŭ diversinterpreteblaj lingvike ne-precizaj etikedoj, sed laŭ kvantaj statistikaj metodoj<a href="#noto27"><sup>27</sup></a>. Tiel la reformemuloj verŝajne povos ekĝoji pro akceptiĝo de 21 ĝis 25 landonomoj finiĝantaj je ilia sufikso<a href="#noto28"><sup>28</sup></a>, dum la klasikuloj reakiros kontrolon pri 25 aliaj landonomoj. <em>Egiptujo</em> en Afriko; <em>Afganujo</em>, <em>Ĉinujo</em>, <em>Hindujo</em>, <em>Japanujo</em>, <em>Kartvelujo</em>, <em>Kazaĥujo</em>, <em>Kirgizujo</em>, <em>Koreujo</em>, <em>Taĝikujo</em>, <em>Turkmenujo</em>, <em>Uzbekujo</em> kaj <em>Vjetnamujo</em> en Azio; <em>Anglujo</em>, <em>Belgujo</em>, <em>Belorusujo</em>, <em>Britujo</em>, <em>Danujo</em>, <em>Hispanujo</em>, <em>Litovujo</em>, <em>Moldavujo</em>, <em>Norvegujo</em>, <em>Portugalujo</em>, <em>Svedujo</em> kaj <em>Ukrainujo</em>.</p>
<p>Tia decido kompreneble estas neefektivigebla sen klare ripetebla sama rezulto de mezurado de la gradoj de internacieco. Por la klasikuloj tamen tiu kompromiso havas signifon nur, se la derivo per la sufikso <em>–i&#8217;</em> al gentonomo kiu donas ne-internacian landonomon estos renove malpermesita de la Akademio.</p>
<p>La tiel aplikata principo de internacieco estas relative facile akordigebla kun la principo de Zamenhof laŭ <strong>Lingva Respondo 47 </strong>en kiu li konsideras la eblecon, ke estontece la landonomoj de plurgentaj landoj (en 1911: <em>Aŭstrujo</em>, <em>Belgujo</em>, kaj <em>Svisujo</em>) ŝanĝiĝos en la formon kun –<em>io</em>. Al tiu triopo mi aldonis la nomojn de aliaj plurgentaj landoj <em>Rusujo</em> kaj <em>Hispanujo</em>. El iliaj formoj kun –<em>io</em> la nomoj <em>Svisio</em> kaj <em>Hispanio</em>, laŭ mia mezurilo kaj kun sojlo de 50%, ne estas internaciaj; ili havas gradojn de internacieco de respektive 0%<a href="#noto29"><sup>29</sup></a> kaj 23,8%. Evidente por tiu ne-akordiĝo la nomoj <em>Svislando</em> kaj <em>Hispanlando</em> aŭ <em>Ispanjo</em><a href="#noto30"><sup>30</sup></a> estas solvoj. Ankaŭ aliaj landoj, kies enloĝantaron iuj rigardas kiel pluretnan ne formus problemon: <em>Hungario</em>, <em>Rumanio</em> kaj <em>Serbio</em>.</p>
<p>Ĉu la Akademianoj atingos interkonsenton pri la difino de internacieco, pli bone de la kondiĉo &#8220;<em>se la tiel ricevita landnomo jam ekzistas internacie</em>&#8220;? Estas imageble derivi tiun difinon rekte de la 15a regulo de la Fundamenta Gramatiko, sed tiam oni estu konsekvenca. Ĉar la regulo precizigas, ke <em>ĉe diversaj vortoj de unu radiko estas pli bone uzi senŝanĝe nur la vorton fundamentan kaj la ceterajn formi el tiu ĉi lasta laŭ la reguloj de la lingvo Esperanto</em>, la Akademio devos elekti inter <em>Germanio</em> kaj <em>Germano</em> ĉar nur unu el ili povas esti la pli fundamenta. Elekto por <em>hungaro</em> ne kontentigos la reformemulojn, ĉar sen aldona oficialigo de –<em>io</em> anstataŭ –<em>ujo</em> la landonomo povos esti nur <em>Hungarujo</em>. Se la Akademio elektos <em>Hungario</em>, oni kreas aŭtomate rekomendon de <em>hungariano</em> super <em>hungaro</em>. Tion ankaŭ la reformemuloj, supozeble, ne celas.<br />
Ĉar la regulo vortumas <em>estas pli bone</em>, esceptado por la kategorio landonomoj eblas, tiel ke esperantistoj uzos kaj <em>Hungario</em> kaj<em> hungaro</em>. <em>Hungarujo</em> ne plu estos akceptebla.</p>
<h3><strong>Tria perspektivo: <em>-ujo</em> kaj –<em>io</em> malaperas; Rusoj loĝas en Rusijo</strong></h3>
<p>Ni permesu pormomente al ni konsideri la sufiksojn –<em>ujo</em> kaj –<em>io</em> malligitaj de ilin antaŭiraj radikoj. Ĉu vere la diferenco inter ili estas tiel granda? Kun –<em>ejo</em>, –<em>ajo</em> kaj –<em>ojo</em> ili apartenas al la sama kategorio: vokalo plus duonvokalo.</p>
<p>La <a href="http://bertilow.com/pmeg/skribo_elparolo/elparolo/bazaj_reguloj.html#i-esp">malvasta antaŭeco</a> de la duonvokalo <em>j</em> kaŭzas, ke la litero <em>j</em> estas la plej facile kombinebla kun <em>i</em>. Se oni kombinas <em>i </em>kun unu el la vokaloj a, e, o aŭ u kaj ne faras glotan halton inter ili, la duonvokalo <em>j </em>aŭtomate aŭdiĝas: <em>ia</em> fariĝas <em>ija</em>, <em>ie</em> fariĝas <em>ije</em> ktp. Por ne aŭdigi ĝin necesas fari glotan halton. Ĉar neniu spontanee faras tion, en Esperanto ne ekzistas la skribmanieroj <em>ija</em>, <em>ije, ijo</em> kaj <em>iju</em>.</p>
<p>Vortoj kun <em>eo</em> kaj <em>ejo</em> ekzistas ambaŭ, eĉ abunde. La produktoloko de <em>e</em> (mezvasta antaŭa vokalo) ja sufiĉe diferencas de tiu de <em>j</em> por klare aŭdi la diferencon, sed esperantistoj ne ĉiam propre elparolas <em>eo</em>.</p>
<p>Kelkaj asertas, ke la kombinaĵo kun <em>u</em> (malvasta malantaŭa vokalo) estas malbela, sed por tio ne ekzistas racia kaŭzo, ĉar <em>o</em> (mezvasta malantaŭa) kaj <em>a</em> (vasta) estas pli malfacile kombineblaj kun <em>j</em>. Tamen komunaj vortoj kun &#8211;<em>ojo</em> kaj &#8211;<em>ajo</em> sufiĉe multe ekzistas<a href="#noto31"><sup>31</sup></a>.</p>
<p>Montriĝas ke el la kvin ekzempleroj de la klaso vokalo plus <em>j</em> <em>ejo</em> estas la plej proksima al <em>i</em>(<em>j</em>)<em>o</em> kaj poste <em>ujo</em>.</p>
<p>Ĉar Zamenhof jam destinis <em>ej</em> por sufikso kun alia signifo<a href="#noto32"><sup>32</sup></a> kaj <em>ijo</em> ne taŭgis pro konfuzo kun multegaj vortoj finiĝantaj je –<em>io</em><a href="#noto33"><sup>33</sup></a>, li elektis la duan plej proksiman formon: <em>ujo</em>. Do oni ne troigu la malsamecon inter –<em>io</em> kaj <em>‑ujo</em>.</p>
<p>Tio kondukas nin al alia aliro al la problemo de nedisponeblo de taŭga sufikso. Kvankam –<em>ijo</em> kaj –<em>io</em> estas elparole ne facile distingeblaj, la skribitaj formoj jes estas. Tio almenaŭ parte senfortigus la argumenton de kontraŭuloj al –<em>io</em> kiel sufikso por landonomoj pro ĝia multfunkcieco. Restas la problemo ke en Esperanto la frekvenco de la fonemo <em>i</em>(<em>j</em>)<em>o</em> je fino de vorto estas atentotira kaj por kelkaj esperantistoj ĝenaĵo. Sed tiu malavantaĝo laŭ mi estas malpli granda ol la hodiaŭa ĥaoso pri landonomoj.</p>
<h3><strong>Kvara perspektivo: roldividado de –<em>io</em> kaj –<em>ujo</em> ĉe sama gentnoma radiko</strong></h3>
<p>Esperantujo havas pli ol tridekjaran sperton kun la aplikado de la decido de la Akademio el 1974 <em>nuligi la malkonsilon de la Lingva Komitato el 1922 enkonduki la sufikson -io por formi landnomojn</em>, <em>sed ne ŝanĝante ĝin al rekomendo, kaj lasi al la ĝenerala uzado libere decidi</em>………</p>
<p>La esperantistoj apenaŭ libere decidis, ili sekvis la redaktistojn kaj la vortaristojn anstataŭ la Fundamenton<a href="#noto34"><sup>34</sup></a>, dum la verkistoj (kiuj apartenas miaopinie al tiuj <em>kiuj estas rigardataj kiel la plej aŭtoritataj en nia lingvo</em>, vidu piednoton 35) restis ekster ludo.</p>
<p>Ĉiu redaktisto unuecigis la elekton de la plej oportuna laŭ li sufikso. Ili prenis pozicion sendependan de la singarda vortumo de la Akademio en 1974 kaj ofte elektis –<em>io</em>, premante artikolantojn al sama konduto. Artikolantoj akceptis, legantoj de la artikoloj paŭsis. La instruado de la sufikso –<em>ujo</em> eĉ malaperis el multaj lernolibroj por komencantoj (vidu piednoton 34).</p>
<p>Teorie oni povas, sen akcepto de –<em>io</em> kiel nova sufikso, havi du vortojn por Belgolando: <em>Belgujo</em> kaj <em>Belgio</em>. Tiam oni konsideras <em>Belgio</em> kiel novan vorton, same kiel iuj esperantistoj kiuj malŝatas mal-vortojn, emas uzi alternativojn kiel <em>povra</em> por malriĉa, <em>lanta</em> por malrapida, <em>kurta por </em>mallonga<em>, liva</em> ktp.<a href="#noto35"><sup>35</sup></a></p>
<p>Sed la vorton <em>Germanio</em> oni ne povas konsideri nova vorto, ĉar la vorto <em>Germanujo</em> estas fundamenta<a href="#noto36"><sup>36</sup></a>. Ĉu do la landonomoj je –<em>io</em> estu akceptitaj kiel novaj formoj, dum la fundamenteco de <em>Germanujo</em>, <em>Hispanujo</em>, <em>Rusujo</em> kaj <em>Turkujo</em> ne permesas akcepti la formojn <em>Germanio</em>, <em>Hispanio</em>, <em>Rusio</em> kaj <em>Turkio</em> ?<a href="#noto37"><sup>37</sup></a><br />
Ĉar tiel la solvo de du samsignifaj vortoj por unu lando estas blokita, oni devas vere fari elekton, kiu aplikiĝas al ĉiuj (gentobazaj) landonomoj. En la argumentoj kiuj kondukis al antaŭaj solvoj ni ĉiam rezonis: se oni elektas por <em>Belgujo</em>, oni regule derivas <em>Belguja</em> kaj <em>Belgujano</em>, se oni elektas por <em>Belgio</em>, oni regule derivas <em>Belgia</em> kaj <em>Belgiano</em>. La kvar formoj <em>Belgujo</em>, <em>Belguja(no)</em>, <em>Belgio</em>, <em>Belgia(no)</em> ne estas interakordigeblaj. Nur du formoj devas resti, unu por la lando, unu por la popolano …………….. Evidente <em>Belgo</em> devas resti.</p>
<p>Se tio estas neakceptebla al reformemuloj kaj al klasikuloj, ĉu tri povas resti?</p>
<p>Ĉar ĉiam –<em>ujo</em> estas la nura fundamenta sufikso, kun tio <em>Belgujo</em> devas resti. Forigi <em>Belgiano</em>, dum <em>Belgio</em> restas estas interna kontraŭdiro, ĉar tio signifus malpermesi la sufikson –<em>an</em>. Restas forigo de <em>Belgio</em>, sed – kiel koncedo al reformemuloj: akcepto de <em>Belgiano</em>. Surbaze de kiu lingvika leĝo? Surbaze de …………….. <strong><em>fleksia</em></strong><a href="#noto38"><sup>38</sup></a> trajto de la, cetere aglutina, lingvo Esperanto, kiu estas:</p>
<p>Ĉe ĉiuj derivaĵoj de gentobaza landonomo, kiu finiĝas je –<em>ujo</em>, <em>uj</em> ŝanĝiĝas en <em>i</em>:<br />
Rusoj loĝas en <strong>Rusujo</strong>. Germanoj kaj francoj, kiuj loĝas en <strong>Rusujo</strong>, estas <strong>Rusianoj</strong>, kvankam ili ne estas rusoj.<br />
HEA estas mallongigo de <strong>Hungaria</strong> Esperanto Asocio. La ĉefurbo de <strong>Hungarujo</strong> estas Budapeŝto.</p>
<p>Mia repertuaro de perspektivoj al eblaj kompromisoj estas elĉerpita kaj mi fermas la kurtenojn de la komika opero, ne sen fina elnombrado de la menciitaj ideoj:</p>
<ol>
<li><strong>sur la spuro de Zamenhof, &#8220;politika&#8221; solvo: –<em>io</em> ne anstataŭas –<em>ujo</em>. Nomoj de pluretnaj landoj finiĝas je –<em>io</em>: Rusio, Hispanio. Bezonatas aplikebla difino de pluretneco!</strong></li>
<li><strong>fonetika solvo: <em>-ujo</em> kaj –<em>io</em> malaperas; Rusoj loĝas en Rusijo.</strong></li>
<li><strong>sur la spuro de la Akademio, sed retroire: landoj kun grado de internacieco de pli ol ekzemple 50%, laŭ la programo &#8220;Kiom internacia estas mia vorto?&#8221; havos nomon, finiĝantan je –<em>io </em>(kaj konsekvence gentonomoj je &#8211;<em>iano</em> nur: hungariano, rusiano); aliaj landonomoj je –<em>io</em> estas malpermesitaj. Bezonatas krei samopiniecon pri la elektenda speco de grado de internacieco.</strong></li>
<li><strong>gramatika solvo: &#8211;<em>i</em>&#8216; anstataŭas <em>-uj&#8217; </em>en derivaĵoj de la o-vorto: Hungaria Esperanto-Asocio, –<em>io</em> ne anstataŭas –<em>ujo</em></strong></li>
</ol>
<h2>Aneksoj</h2>
<h3>Por Anekso <strong>A</strong> vidu anstataŭe <a href="http://lingvakritiko.com/2014/08/29/komparo-de-derivada-sistemo-de-lando-kaj-etnonomoj-en-kvin-lingvoj-kun-la-dukategoria-zamenhofa-sistemo/">jenan artikolon</a> en &#8220;Lingva Kritiko&#8221;.</h3>
<h3>B. La hipotezo de Sapir-Whorf</h3>
<p>E. Sapir vortumis en 1951<a href="#noto39"><sup>39</sup></a> lingvikan tezon, ke <em>la &#8216;reala mondo&#8217; estas grandparte nekonscie konstruita el lingvaj kutimoj de la grupo. Neniuj du lingvoj sufiĉe similas inter si por ke oni povu rigardi ilin kiel reprezentantajn la saman socian realaĵon. La mondoj en kiuj malsamaj socioj vivas estas apartaj mondoj, ne simple la sama mondo kun malsamaj etikedoj ligitaj al ĝi.</em>&#8221;</p>
<p>Niaj kunhomoj formas nian plej gravan socian realaĵon kaj inter ili ne laste kunhomoj de malsamaj kulturo kaj lingvo, kies konduto al ni estas malpli facile interpretebla kaj antaŭdirebla. Tio eble kaŭzas, ke nomo de fremda popolo evoluas en nia lingvo pli ol multaj aliaj nomoj kiel socia konstruaĵo (angle: <em>social construct</em>).</p>
<p>Ekzemple: homoj kiuj ne scipovas paroli nian lingvon estas &#8220;mutuloj&#8221; &#8211; en la serba lingvo: <em>nemci</em> – kaj tiel la serboj komencis nomi la germanojn &#8220;<em>Nemci</em>&#8220;. Laŭ la hipotezo de Sapir-Whorf la enradikiĝo en la serban lingvon de la bildo &#8220;<em>Nemac</em>&#8221; (ununombra formo) estas esence la rezulto de grupinterna procezo en kiu integriĝas la evoluanta sperto de serbe parolantoj en rilatado kun germanoj. La evoluo de iliaj pensoj pri <em>Nemci</em> estas, laŭ la hipotezo, portata kaj restriktata<em> </em>de la vorto &#8220;<em>Nemci</em>&#8220;.<a href="#noto40"><sup>40</sup></a></p>
<p>Tial estas, ke ekzemple la vorto &#8220;<em>Allemand</em>&#8220;, en la franca, ne donas al la francoj la saman bildon pri germanoj ol &#8220;<em>Nemac</em>&#8221; donas al la serboj. Kvankam la fizikaj personoj reprezentataj de &#8220;<em>Allemands</em>&#8221; kaj &#8220;<em>Nemci</em>&#8221; estas la samaj, la bildoj pri ili estas malsamaj, kiel ajn la difinoj estas samaj kaj la spertoj similaj.</p>
<p>Evidente ekzistas forta kongruo inter la signifoj. Tion montras ekzemple la fakto, ke en ĉiuj kvin studitaj lingvoj la nomo de la lando <em>Germanujo</em> estas derivita de la nomo por germanoj. Ŝajne en la koncernaj lingvoj la germanoj estas konsiderataj LA popolo de Germanujo. Kaj samo validas por dek sep aliaj landonomoj en Eŭropo:</p>
<p><em>Belorusujo</em>, <em>Britujo</em>, <em>Bulgarujo</em>, <em>Ĉeĥujo</em>, <em>Danujo</em>, <em>Finnlando</em>, <em>Germanujo</em>, <em>Grekujo</em>, <em>Kroatujo</em>, <em>Pollando</em>, <em>Rumanujo</em>, <em>Rusujo</em>, <em>Serbujo</em>, <em>Skotlando</em>, <em>Slovakujo</em>, <em>Slovenujo</em>, <em>Svedujo</em>, <em>Turkujo</em>.</p>
<h3>C. Kiom internaciaj estas landonomoj je <em>–io</em>?</h3>
<table border="1" cellspacing="0">
<caption>Tabelo 2: Gradoj de internacieco de landonomoj je <em>-io</em> kaj iliaj sinonimoj</caption>
<thead>
<tr>
<th></th>
<th>Afriko</th>
<th>Azio</th>
<th>Eŭropo</th>
</tr>
</thead>
<tbody>
<tr>
<td>ne aŭ apenaŭ uzata (..% ≤5%)</td>
<td>Egiptio<a href="#noto41"><sup>41</sup></a></td>
<td>Afganio<a href="#noto42"><sup>42</sup></a>, Ĉinio<a href="#noto43"><sup>43</sup></a>, Kartvelio<a href="#noto44"><sup>44</sup></a>, Kazaĥio<a href="#noto45"><sup>45</sup></a>, Koreio<a href="#noto46"><sup>46</sup></a>, Taĝikio<a href="#noto47"><sup>47</sup></a>, Turkmenio<a href="#noto48"><sup>48</sup></a>, Uzbekio<a href="#noto49"><sup>49</sup></a>, Vjetnamio<a href="#noto50"><sup>50</sup></a>, Polio<a href="#noto51"><sup>51</sup></a></td>
<td>Litovio<a href="#noto52"><sup>52</sup></a></td>
</tr>
<tr>
<td>malofte uzata (5%≤ ..% &lt;17%)</td>
<td></td>
<td>Barato<a href="#noto53"><sup>53</sup></a>, Hindio<a href="#noto53"><sup>53</sup></a>, Kirgizio<a href="#noto54"><sup>54</sup></a></td>
<td>Bretanjo<a href="#noto62"><sup>62</sup></a>, Danio<a href="#noto55"><sup>55</sup></a>, Hunastano<a href="#noto56"><sup>56</sup></a>, Ukrainio<a href="#noto57"><sup>57</sup></a>, Ŝvajco<a href="#noto58"><sup>58</sup></a>, Svajcar[i|sk]o<a href="#noto58"><sup>58</sup></a></td>
</tr>
<tr>
<td>iome uzata (17%≤ ..% &lt;30%)</td>
<td></td>
<td>Japanio<a href="#noto59"><sup>59</sup></a>, Turĉio<a href="#noto72"><sup>72</sup></a></td>
<td>Aleman([ij])o<a href="#noto60"><sup>60</sup></a>, Anglio<a href="#noto61"><sup>61</sup></a>, <em>Ang(lo)lando</em><a href="#noto61"><sup>61</sup></a>, <strong>Anglotero</strong><a href="#noto61"><sup>61</sup></a>, Belorusio<em><a href="#noto67"><sup>67</sup></a></em>, Briteno<a href="#noto62"><sup>62</sup></a>, <strong>Gr</strong>[<strong>ei</strong>]<strong>so</strong><a href="#noto56"><sup>56</sup></a>, Grekio<a href="#noto56"><sup>56</sup></a>, (Hi)spanio<a href="#noto63"><sup>63</sup></a>, Letonio<a href="#noto64"><sup>64</sup></a>, Litvo<a href="#noto52"><sup>52</sup></a>, Norvegio<a href="#noto65"><sup>65</sup></a>, Portugalio<a href="#noto66"><sup>66</sup></a>, Svedio|Ŝvecio<em><a href="#noto71"><sup>71</sup></a></em>, Sviso<a href="#noto58"><sup>58</sup></a>, <strong>Svicer</strong>(<strong>land</strong>)<strong>o</strong><a href="#noto58"><sup>58</sup></a></td>
</tr>
<tr>
<td>pli uzata (30%≤ ..% &lt;40%)</td>
<td></td>
<td></td>
<td><strong>Belaruso</strong><em><a href="#noto67"><sup>67</sup></a></em>, Belgio<a href="#noto68"><sup>68</sup></a>, <em>Britanio</em><sup>91</sup>, <strong>Franco</strong><a href="#noto69"><sup>69</sup></a>, <em>Francio</em><a href="#noto69"><sup>69</sup></a>, <em>Moldavio<a href="#noto70"><sup>70</sup></a></em>, <strong>Moldovo</strong><em><a href="#noto70"><sup>70</sup></a></em>,<sup> </sup><strong>Norveo</strong><a href="#noto65"><sup>65</sup></a>, <strong>Sved</strong>(<strong>e</strong>)<strong>no</strong><em><a href="#noto71"><sup>71</sup></a></em></td>
</tr>
<tr>
<td>sufiĉe ofte uzata (40%≤ ..% &lt;50%)</td>
<td>[<strong>EI</strong>]<strong>gipto</strong><sup>70</sup></td>
<td><em>Indio</em><a href="#noto53"><sup>53</sup></a>, <strong>Japano</strong><a href="#noto59"><sup>59</sup></a>, Turkio<a href="#noto72"><sup>72</sup></a></td>
<td>German[io<em>|</em><strong>o</strong>]<a href="#noto60"><sup>60</sup></a>, Latvio<a href="#noto64"><sup>64</sup></a>, [<strong>Es|Is|S</strong>]<strong>panjo</strong><a href="#noto63"><sup>63</sup></a></td>
</tr>
<tr>
<td>multe uzata (..% ≥50%)</td>
<td>Etiopio, Somalio</td>
<td>Armenio, <em>Georgio</em><a href="#noto44"><sup>44</sup></a>, Mongolio, Saŭda Arabio, <strong>Afganistano</strong> <a href="#noto42"><sup>42</sup></a>, <strong>Ĉino</strong> <a href="#noto43"><sup>43</sup></a>, <strong>Kazaĥstano</strong> <a href="#noto45"><sup>45</sup></a>, <strong>Kirgi</strong><strong>zi</strong>)<strong>stano</strong> <a href="#noto54"><sup>54</sup></a>, <strong>Koreo</strong> <a href="#noto46"><sup>46</sup></a>, <strong>Taĝikistano</strong> <a href="#noto47"><sup>47</sup></a>, <strong>Turkmenistano</strong><br />
<a href="#noto48"><sup>48</sup></a>, strong&gt;Uzbekistano<br />
<a href="#noto49"><sup>49</sup></a>, <strong>Vjetnamo</strong><a href="#noto50"><sup>50</sup></a></td>
<td>Albanio, Aŭstrio, Bosnio<a href="#noto73"><sup>73</sup></a>, Bulgario, Ĉeĥio<em>,</em> Estonio, Hungario, Italio, Jugoslavio, Kroatio<em>,</em> <em>Lituanio</em><a href="#noto52"><sup>52</sup></a>, Makedonio, Po(l)lando|<strong>Polno</strong><a href="#noto51"><sup>51</sup></a>, Rumanio, Rusio, Serbio<em>, </em>Slovakio<em>, </em>Slovenio<em>,</em> <strong>Danmarko</strong><a href="#noto55"><sup>55</sup></a>, <strong>Portugalo</strong><a href="#noto66"><sup>66</sup></a>, <strong>Ukraino</strong><a href="#noto57"><sup>57</sup></a></td>
</tr>
</tbody>
</table>
<p><span style="font-size: 11;">Grasaj presitaj estas formoj de landonomoj kun internacieco de minimume 17%, kiuj ne estas en la Akademia listo kaj ne finiĝas je &amp;lt;i&amp;gt;-io&amp;lt;/i&amp;gt;, dum iliaj Akademiaj gentobazaj alternativoj estas malpli internaciaj.&amp;lt;br /&amp;gt; Kursivaj presitaj estas formoj de landonomoj kun internacieco de minimume 17%, kiuj ne estas en la Akademia listo kaj finiĝas je &amp;lt;i&amp;gt;-io&amp;lt;/i&amp;gt;, dum iliaj Akademiaj gentobazaj alternativoj estas malpli internaciaj.&amp;lt;br /&amp;gt; La grado de internacieco estas prenita kiel la mezumo de la elcento de 57 grandaj lingvoj tutmonde, en kiuj oni rekonas la koncernan formon kaj ilia nombro da denaske parolantoj, ĉio laŭ la programo <a href="http://www.esp-evoluo.org/plurfontsugesto.html">&#8220;Kiom internacia estas mia vorto?&#8221; (metodo B: klasifiko de tradukoj en grupojn laŭ interna simileco)</a></span></p>
<hr size="1" />
<h3>NOTOJ</h3>
<p><a name="noto1">1</a> inkluzive de <a href="http://www.akademio-de-esperanto.org/akademia_vortaro/index.html">oficialigitaj afiksoj</a>, –<em>ism</em>, &#8211;<em>aĉ</em>, &#8211;<em>end</em> kaj <em>mis</em>-, sed <em>-i</em> ne apartenas al ili.</p>
<p><a name="noto2">2</a> G. Moch en 1906-1910, Hector Hodler/UEA en 1918-1922, Eugène Lanti en 1918-1937 kaj Teo Jung</p>
<p><a name="noto3">3</a> Montagu Butler: <em>La gazeto &#8216;Esperanto&#8217; misuzis sian pozicion dum la militaj jaroj en­konduki novan kontraŭfundamentan formon. &#8211; La serioza afero ne estis la malgravaĵo -io anstataŭ -ujo, sed la principo de ŝanĝo en la Funda­mento, kiu estas treege grava, kaj ab­solute ne permesebla. &#8211; La uzo de -io fariĝis kvazaŭ politika dialekto en E.</em> Vidu <a href="http://www.eventoj.hu/steb/gxenerala_naturscienco/enciklopedio-1/encikl-i.htm#I">Enciklopedion de Esperanto</a> sub <strong>Io<em>-ujo</em>-batalo</strong>.<br />
Zamenhof publikigis en Pasko 1915 en gazetoj Esperantaj sian &#8220;Leteron al diplomatio&#8221;, en kiu li skribis interalie:<br />
<em>Ĉiu regno kaj ĉiu provinco devas porti ne la nomon de ia gento, sed nur nomon neŭtrale-geografian, akceptitan per komuna interkonsento de ĉiuj regnoj</em>. Tio kaŭzis al Edmond Privat poste (<a href="http://www.gutenberg.org/files/26359/26359-h/26359-h.htm#chapitro12"><em>Vivo de Zamenhof</em>, ĉapitro xii</a>) atribui jenan opinion al Zamenhof:<br />
<em>Same la vortoj “Svisa Konfederacio”, “Usono”, “Brazilio” rajtigas neniun apartan genton rigardi la landon kvazaŭ sian kaj la ceterajn loĝantojn kiel fremdulojn toleratajn. Tial Zamenhof insistis pri la graveco de tiu demando, kaj revenis al sia ideo pri neŭtralaj nomoj kun sufikso -io. </em>Sed la ideo pri –io neniam estis de Zamenhof kaj en sia letero al diplomatio li ne menciis tiun sufikson.</p>
<p><a name="noto4">4</a> Zamenhof al Javal je 8-8-1906: <em>se Vi havas plenan certecon, ke tuj post la reformado la franca registaro enkondukos la lingvon oficiale en la lernejojn, tiam mi estas preta fari ĉiujn reformojn kiujn Vi deziros; sed se Vi tiun certecon ne havas, tiam laŭ mia profunda konvinko ĉiuj paroloj pri reformoj estus nun tre danĝeraj.</em> En franclingva letero de 7-9-1906 Javal al Zamenhof promesas donaci monon, se li konsentus fari <em>modifojn, kiujn li </em>(Zamenhof, JD)<em> opinios necesaj</em>, sed samtempe (temas pri kopio de letero al Lemaire) li promesas <em>akcepti bona ĉion, kion li decidos, ne preterkonsiderante siajn proprajn deklarojn …. fine de la aŭtografia broŝuro &lt;&lt;pri reformoj&gt;&gt;</em>. Sed tiu fino estas speciale kunmetita de Javal (vidu noton 8).<br />
Waringhien komentis en <cite>Leteroj de L.-L. Zamenhof. I. </cite><cite>1901-1906</cite>, SAT 1948, p. 291: <em>aliaj dokumentoj parolas pri sumo de 250 mil frankoj</em>. Tio estas sumo sufiĉa por vivteni la familion Zamenhof dum pluraj jaroj. Laŭ Courtinat la transpago fakte okazis, sed Zamenhof <em>absolute kaj senkondiĉe rifuzas</em> la proponon. (<em>Variantoj de esperanto iniciatitaj de Zamenhof</em>, C. Kiselman en Esperanto/Esperanto Studies &#8211; EES, n-ro 6, p.133).<br />
Tiu kiu kapablas aŭskulti, aŭdas la premon, sub kiu Zamenhof vivis.</p>
<p><a name="noto5">5</a> <em>prezentante parton de la fundamento, tiuj ĉi arĥaismoj </em>(laŭ favorantoj de –i kiel sufikso aplikado de <em>-uj&#8217; </em>estas arĥaismo)<em> neniam estos elĵetitaj, sed ĉiam estos presataj en ĉiuj lernolibroj kaj vortaroj samtempe kun la formoj novaj</em>.</p>
<p><a name="noto6">6</a> Ekzistas ĝenerala regulo, ke ju pli maljuna estas lingvo, des pli da ne-regulaĵoj kaj idiomaĵoj aparteniĝas al ĝi. Tio signifas, ke planlingvo kiel Esperanto kun paso de tempo nur povas komplikiĝi, se ne ekzistas deviga por ĉiuj edukado por kompreni la esencon de la lingvo, same kiel en ŝtato la lernado de la nacia lingvo estas regata de la edukaj aŭtoritatoj.</p>
<p><a name="noto7">7</a> Javal anonime eldonis broŝuron, en kiu li donis citaĵojn de Zamenhof el ties reformpropono en 1894, kiuj <em>konsistigas unuflankan, tendencan eltiraĵon el longaj rezonadoj</em> (EES, kajero 5, C.Kiselman, p. 130). Je la fino li tiras la atenton al ses citaĵoj, interalie <em>nia lingvo devas antaŭ ĉio esti plej facila por ĉiuj nacioj, kaj, kiom ĝi nur estas ebla, enhavi en si nenion, kiu estus kontraŭ la kutimo de la nacioj kaj prezentus por ili malfacilaĵon aŭ fremdaĵon</em>; ……….. <em>en nia pure praktika afero la neoportuna teoria logiko devas cedi al la pli oportuna praktika kutimo de la popoloj</em>….. Evidentas, laŭ Kiselman, ke la <em>kutimoj de la nacioj</em> kaj <em>praktika kutimo de la popoloj</em> por Javal kaj Couturat temis pri la popoloj franclingvaj. En novembro 1906 Zamenhof sendas leteron al Émile Boirac, prezidanto de la Lingva Komitato kun propono pri <em>neologismoj</em>, inter multaj ke oni anstataŭigu –<em>ujo</em> per –<em>io</em>. Boirac tuj respondis, ke li <em>estus kontenta, ĉe la elmetitaj kontraŭdiroj, se vi reprenus vian memuaron</em>… Kvar tagojn poste, ricevinte la negativan respondon de Boirac, Zamenhof skribas al Javal: <em>Peza ŝtono defalis de mia brusto</em> ….</p>
<p><a name="noto8">8</a> Vidu <a href="https://docs.google.com/file/d/0B73gFFtIyHmEVjJldjk3R0Jsajg/edit">Argumentoj kaj analizo de la landnoma problemo</a> de <a href="http://www.esp-evoluo.org/googledoc/index.html">Johan Derks</a> aŭ <a href="http://eo.wikisource.org/wiki/Lingvaj_Respondoj/Pri_la_nomoj_de_landoj">Lingva Respondo 47</a> mem.</p>
<p><a name="noto9">9</a> Tiu nomo ŝanĝiĝis intertempe al Brazilo. (Geraldo Mattos responde al Gilbert Ledon dum UK-2000 en Tel-Avivo: <em>en nia lingvo kutimo estas leĝo: ni devas akcepti la formon Brazilo.</em>)</p>
<p><a name="noto10">10</a> En la tiama imperia regno vivis germanoj, ĉeĥoj, poloj, slovakoj, kroatoj ktp. La ideo de aparta etno <em>&#8216;aŭstroj&#8217;</em> apenaŭ ekzistis. La plej influa etno estis la germanoj kaj la nomo <em>Aŭstria</em> estas latinigo de bavara vorto <em>Ostarrîchi</em>, kiu signifas orienta regno.</p>
<p><a name="noto11">11</a> Ĉiuj, krom <em>Dagestano</em>, havas gentobazan landnomon.</p>
<p><a name="noto12">12</a> Anstataŭe la Ĉeĉenoj, Ĉuvaŝoj, Inguŝoj, Kabardoj, Kalmukoj, Karaĉajoj, Nord-Osetoj, Jakutoj, Tataroj kaj Tuvoj verŝajne preferas nomi sian landon <em>Ĉeĉenujo</em>, <em>Ĉuvaŝujo</em>, <em>Inguŝujo</em> ktp.</p>
<p><a name="noto13">13</a> Ne ekzistas decido de la Akademio, kiu malebligas konsideri <em>Rusio</em> kiel radikon. La Akademio notis pri tio en 2009: Pri la karaktero de tiu &#8211;<em>I</em> (uzata post popolvortoj anstataŭ &#8211;<em>UJ</em>) ekzistas diversaj opinioj. Iuj rigardas ĝin kiel efektivan sufikson (kvankam neoficialan), dum aliaj preferas rigardi ĝin kiel eron de aparta landnoma radiko paralela kun la responda popolnoma radiko. ……… En tiu ĉi dokumento la Akademio ne alprenas starpunkton pri tiu teoria demando.</p>
<p><a name="noto14">14</a> angle: –<em>ia</em>, &#8211;<em>y</em>, &#8211;<em>ey</em>, 7 fojoj; france: &#8211;<em>ie</em>, 14 fojoj; germane –<em>ien</em>, &#8211;<em>ei</em>, 8 fojoj; nederlande: &#8211;<em>ië</em>, &#8211;<em>ije</em>, 9 fojoj; serbe: &#8211;<em>ija</em>, 5 fojoj, entute por la –<em>ujo</em>/<em>-io</em> kategorio</p>
<p><a name="noto15">15</a> ne sufiĉe: 33,8% da internacieco. Britio havas neniun internaciecon.</p>
<p><a name="noto16">16</a> En Vikipedio estas troveblaj jam sufiĉe da leksemoj de landonomoj kaj regionnomoj, kiuj estas derivitaj de popolnomo, dum tiuj nomoj estas sendube ne-internaciaj: <em>Meklenburgio</em>, ktp.</p>
<p><a name="noto17">17</a> <em>anti</em>-, <em>aŭto</em>-, <em>mono</em>-, <em>tele</em>-, <em>kratio</em>, &#8211;<em>fobio</em>, &#8211;<em>fono</em>, &#8211;<em>grafo</em>, &#8211;<em>skopo</em>, <em>filo</em>-, &#8211;<em>gena</em>, –<em>logo</em>, &#8211;<em>algio</em>, &#8211;<em>fobio</em>, &#8211;<em>logio</em>, &#8211;<em>manio</em>, &#8211;<em>tomio</em>, <em>arĥi</em>-, &#8211;<em>arĥio</em>, &#8211;<em>grafio</em>, &#8211;<em>iatrio</em>, &#8211;<em>kratio</em>, &#8211;<em>latrio</em>, &#8211;<em>patio</em> por ne paroli pri kvantaj vortoj <em>bi</em>-, <em>tetra</em>&#8211; ktp.</p>
<p><a name="noto18">18</a> en cirkula letero al la membroj de la Esperantista Akademio, januaro 1909a</p>
<p><a name="noto19">19</a> <a href="http://www.akademio-de-esperanto.org/aktoj/aktoj2/8oa.html#landnomoj">http://www.akademio-de-esperanto.org/aktoj/aktoj2/8oa.html#landnomoj</a>. Tamen mi ne estas certa, ĉu la 15a regulo estas aplikebla aŭtomate al propraj nomoj, kiaj landonomoj estas. Ekzemple internacieco de personaj propraj nomoj estas ne-difinebla. Se mi, Juan, transloĝiĝas el Peruo al Germanujo, ĉu tiam mia persona nomo estos <em>Johann</em>? Nur etimologie, laŭ la devenscienco pri vortoj, la du formoj estas rilatigeblaj inter si. Sed Juan verŝajne deziros plu nomiĝi <em>Juan</em> en Germanujo.</p>
<p><a name="noto20">20</a> Mi prenis la mezumon de la elcentoj por nombro da lingvoj kaj nombro da denaske parolantoj, laŭ la interaga programo &#8220;Kiom internacia estas via vorto?&#8221; en www.esp-evoluo.org. Se la sojla elcentaĵo por atingi la breveton de internacieco, plenumanta la kondiĉon de la 15a regulo, estas fiksita je 40%, tri pliaj landoj je –<em>io</em> devos esti rekonataj kiel radikaj: <em>Belgio</em>, <em>Germanio</em>, <em>Latvio</em>.</p>
<p><a name="noto21">21</a> Oficiala Informo, same kiel en 1985. Ĝi estis rekomendo. Tion la Akademio konfirmas en 2009, deklarante la <em>Liston de Normaj landonomoj</em>.. eĉ ne plu valida.</p>
<p><a name="noto22">22</a> La kontraŭeco inter tiu principo kaj la enesto de 25 ne-internaciaj landonomoj en la Listo de Rekomendataj Landonomoj estas nekomprenebla al mi. Oni jes povas interpreti la frazoparton <em>se la tiel ricevita landnomo ne jam ekzistas internacie </em>pli milde, komprenante, ke ne temas pri internacieco laŭ iu strikta interpreto de la 15a regulo, sed pli bone uzado de la formo kun –<em>io</em> en iuj grandaj lingvoj. Nu, ni diru, ke tiu kriterio signifas gradon de internacieco de minimume 20%. Tiam aldone jenaj formoj de landonomoj estas allaseblaj laŭ la principo de el 1985: <em>Japanio</em>, <em>Anglio</em>, <em>Belgio, Belorusio</em>, <em>Moldavio</em>, <em>Norvegio</em> kaj <em>Svedio</em>.</p>
<p><a name="noto23">23</a> Estas 19 aliaj ne-internaciaj formoj. En Azio: <em>Afganio</em>, <em>Hindio</em>, <em>Kartvelio</em>, <em>Kazaĥio</em>, <em>Kirgizio</em>, <em>Taĝikio</em>, <em>Turkmenio</em> kaj <em>Uzbekio,</em> en Eŭropo: <em>Anglio</em>, <em>Belorusio</em>, <em>Bosnio</em>, <em>Britio</em>, <em>Danio</em>, <em>Hispanio</em>, <em>Litovio</em>, <em>Moldavio</em>, <em>Norvegio</em>, <em>Svedio</em> kaj <em>Turkio</em>. Se konsekvence apliki la 15an regulon, ili devus esti: <em>Afganistano</em>, <em>Indio</em>, <em>Georgio</em>, <em>Kazaĥstano</em>, <em>Kirgizistano</em>, <em>Taĝikistano</em>, <em>Turkmenistano</em>, <em>Uzbekistano</em>, <em>Ang</em>(<em>lo</em>)<em>lando</em>, <em>Belaruso</em>, <em>Britanio</em>, <em>Danmarko</em>, S<em>panjo</em> aŭ <em>Espanjo</em> aŭ <em>Ispanjo </em>(tri formoj kune havas gradon de internacieco de 46,9% kontraŭ 23,8% por (<em>Hi</em>)<em>spanio</em>) kaj <em>Lituanio</em>. Cetere <em>Moldovo </em>estas pli internacia ol<em> Moldavio</em>, <em>Norveo </em>estas pli internacia ol<em> Norvegio </em>kaj<em> Sved</em>(<em>e</em>)<em>no </em>estas pli internacia ol <em>Svedio</em>.<br />
Montrante tiujn seriojn, mi ne volas argumenti, ke ekzemple la formoj finiĝantaj je –<em>stano</em> devus esti normaj. La 15a regulo ne estas <strong>sufiĉa</strong> kondiĉo por ŝanĝi landonomon. Ĝi estas <strong>necesa</strong> kondiĉo por allasi la alternativon –io al la fundamenta –ujo.</p>
<p><a name="noto24">24</a> En 1988 la Akademio konstatis, ke <em>ekzistas monda internacieco por la landnomo Kore-</em> ……………. <em>La formo Koreujo estas kontraŭfundamenta. La sola formo, kiu obeas la Fundamenton estas Koreo kaj ties anoj estas Koreanoj</em>, sed en 2003:<em> En kazo de konflikto inter du aŭ pluraj formoj por unu sama landnomo aŭ ankaŭ inter la uzo de kategorio aŭ la alia por unu sama radiko, la Akademio rekomendas preferi la plej internacian landnomon kaj tiel obei al la 15-a Regulo de la Fundamento…………tiu regulo ne determinas, kiu ano de internacia vortofamilio fariĝu baza en Esperanto, kaj kiun el la internaciaj signifoj ĝi havu. Tial uzado de la vortoj KOREO kaj EGIPTO kun genta aŭ landana signifo ne malobeas la 15-an regulon …………Per tio la Akademio nuligas siajn antaŭajn decidojn el 1988 pri la vortoj KOREO kaj EGIPTO. </em></p>
<p><a name="noto25">25</a> Rimarku, ke la Akademio uzas la 15an regulon kiel sufiĉan kondiĉon por akcepti la internaciajn formojn <em>Kore&#8217;</em> kaj <em>Egipt&#8217;</em> (<em>Egipto</em>/<em>Igipto</em> havas kune gradon de internacieco de 48,5%), sed en 2009 por la samaj landonomoj rekomendas apud <em>Koreujo, Egiptujo </em>ankaŭ <em>Koreio</em> kaj <em>Egiptio</em>, ignorante la necesan kondiĉon de internacieco de <em>Koreio</em> kaj <em>Egiptio</em>. Iliaj gradoj de internacieco estas respektive 0% kaj 1,9%.</p>
<p><a name="noto26">26</a> Por <em>Ĉinujo</em> kaj <em>Japanujo</em> la asigno de la formoj <em>ĉino</em>, <em>japano</em> al la gento jam estas jarcentlonga tradicio, sed problemaj estas la formoj <em>Ukraino</em> kaj <em>Vjetnamo</em>, kiuj &#8211; pro etimologia kontinueco &#8211; miasente ne povas ŝanĝiĝi laŭ signifo, for de ĉiuj aliaj lingvoj kaj kontraŭ ajna lingva leĝo.</p>
<p><a name="noto27">27</a> Ekzemplo de tio estas unu el la metodoj aŭ kombinaĵo de ili el la programo &#8220;Kiom internacia estas mia vorto?&#8221; (www.esp-evoluo.org)</p>
<p><a name="noto28">28</a> 21 landonomoj: <em>Etiopio</em> kaj <em>Somalio</em> en Afriko; <em>Armenio</em>, <em>Mongolio</em> kaj <em>Saŭda Arabio</em> en Azio; <em>Albanio</em>, <em>Aŭstrio</em>, <em>Bosnio</em>, <em>Bulgario</em>, <em>Ĉeĥio,</em> <em>Estonio</em>, <em>Hungario</em>, <em>Italio</em>, <em>Jugoslavio</em>, <em>Kroatio</em>, <em>Makedonio</em>, <em>Rumanio</em>, <em>Rusio</em>, <em>Serbio, Slovakio</em> kaj <em>Slovenio</em> plus 4: <em>Belgio</em>, <em>German</em><em>i</em><em>o</em>, <em>Latvio</em> kaj <em>Turkio</em></p>
<p><a name="noto29">29</a> Kvar klasoj de nomoj por Svisujo konkurencas inter si kun elcentoj inter 5% kaj 30%: Sviso, Svicerlando, Ŝvajcar[i|sk]o kaj Ŝvajco.</p>
<p><a name="noto30">30</a> Por tio oni devus rigardi la oficialan gentonomon <em>Hispano</em> kiel enloĝanto de <em>Ispanjo</em>, kiu ne estas kataluno, galego aŭ valenciano kaj meti la formojn <em>Span</em>(<em>j</em>)<em>o kaj </em><em>EI</em><em>spanjo</em> en unu klason. Tiu klaso havas internaciecon de 46,9%.</p>
<p><a name="noto31">31</a> <em>fojo</em>, <em>ĝojo</em>, <em>rojo</em>, <em>vojo</em>, <em>fajo</em>, <em>frajo</em>, <em>gajo</em>, <em>kajo</em>, <em>majo</em>, <em>rajo</em>, <em>rajono</em></p>
<p><a name="noto32">32</a> Sen tiu fakto la elekto de –<em>ej</em> certe estus la plej natura. Tion ankaŭ montras la serio de landonomaj finaĵoj, similaj al ‑<em>io</em> en la kvin studitaj lingvoj: –<em>ia</em>, &#8211;<em>y</em>, &#8211;<em>ey</em>, &#8211;<em>ie</em>, –<em>ien</em>, &#8211;<em>ei</em>, &#8211;<em>ië</em>, &#8211;<em>ije</em>, &#8211;<em>ija</em>, ĉiuj fonemoj tre elparole proksimaj al –<em>ij</em>(<em>o</em>) kaj <em>ej</em>(o).</p>
<p><a name="noto33">33</a> Tro da radikoj finiĝas jam je –<em>io</em>. <em>Teologio</em> ne estas lando de teologoj, <em>Ĉilio</em> ne estas lando de ĉiloj, ktp.</p>
<p><a name="noto34">34</a> <em>Sed la « Fundamento de Esperanto » devas troviĝi en la manoj de ĉiu bona esperantisto …………….<br />
Sed, prezentante parton de la fundamento, tiuj ĉi arĥaismoj</em> (des pli la sufikso –ujo kaj vaste uzataj landonomoj je <em>-ujo</em>, JD) <em>neniam estos elĵetitaj, sed ĉiam estos presataj …………… en ĉiuj lernolibroj kaj vortaroj </em></p>
<p><a name="noto35">35</a> La praveco de tiu malrespekto de mal-vortoj estas dubinda. La Antaŭparolo al la Fundamento skribas: <em>Riĉigadi la lingvon per novaj vortoj oni povas jam nun, per konsiliĝado kun tiuj personoj, kiuj estas rigardataj kiel la plej aŭtoritataj en nia lingvo, kaj zorgante pri tio, ke ĉiuj uzu tiujn vortojn en la sama formo;</em> Mi opinias, ke la aŭtoritateco por ekuzi tiujn alternativojn de malvortoj mankas.</p>
<p><a name="noto36">36</a> La radikoj <em>angl&#8217;</em> kaj <em>franc&#8217;</em> estas fundamentaj, la kunmetitaj vortoj <em>Anglujo</em> kaj <em>Francujo</em> estas rekomendindaj surbaze de la fundamenteco de <em>angl&#8217;</em>, <em>franc&#8217; </em>kaj <em>uj&#8217;</em>. La landonomoj <em>Germanujo</em>, <em>Hispanujo</em>, <em>Rusujo</em> kaj <em>Turkujo</em> havas eksplicitan fundamentecon, ĉar Zamenhof uzis tiujn formojn en la Fundamento. Ekster la Fundamento Zamenhof ankaŭ uzis multajn aliajn landonomojn je <em>-ujo</em> (kaj neniun je <em>-io</em>); laŭ <a href="http://www.tekstaro.com">Tekstaro de Esperanto</a> ili estas <em>Anglujo</em> 15x, <em>Arabujo</em> 9x, Aŭs<em>t</em>rujo 2x, <em>Bavarujo</em> 1x, <em>Belgujo</em> 2x, B<em>r</em>itujo 4x, Da<em>n</em>ujo 27x, <em>Edomujo</em> 7x, <em>Francujo</em> 12x, <em>Germanujo</em> 11x, <em>Grekujo</em> 6x, <em>Hispanujo</em> 1x, <em>Italujo</em> 12x, <em>Litovujo</em> 1x, <em>Norvegujo</em> 10x, <em>Polujo</em> 2x, <em>Portugalujo</em> 1x, <em>Rusujo</em> 6x, <em>Saksujo</em> 1x, <em>Skotujo</em> 1x, <em>Svedujo</em> 2x, <em>Svisujo</em> 4x, <em>Egiptujo</em> 310x, <em>Filiŝtujo</em> 10x, <em>Ĥinujo</em> 4x, <em>Japanujo</em> 2x, <em>Judujo</em> 389x, <em>Medujo</em> 11x, <em>Midjanujo</em> 1x, <em>Turkujo</em> 1x.</p>
<p><a name="noto37">37</a> Miaopinie la Akademio ne povus deklari <em>troan ne-oportunecon </em>de individuaj vortoj en la Fundamento, tamen ĝi povus deklari <em>troan ne-oportunecon</em> de aspektoj de la landnoma sistemo, kio estus necesa por akceptigi la solvojn antaŭenigitajn en ĉi-tiu studo.</p>
<p><a name="noto38">38</a> aŭ pli bone: fanda (vidu J. Wells: Lingvistikaj aspektoj de Esperanto, UEA 1989)</p>
<p><a name="noto39">39</a> <em>The Status of Linguistics as a Science</em>. Poste la tezo aperis kiel &#8220;hipotezo de Sapir-Whorf&#8221;. Vidu ankaŭ <cite>eo.wikipedia.org/wiki/Hipotezo_de_Sapir-Whorf</cite></p>
<p><a name="noto40">40</a> Oni parolas en ĉi-tiu rilato ankaŭ pri la <em>signifato</em>, germanoj, kaj la <em>signifanto</em>, &#8220;germanoj&#8221;.</p>
<p><a name="noto41">41</a> 3,5%/0,3% por Egiptio kontraŭ 47,4%/27,4% por Egipto, 12,3%/9,8% por Igipto kaj 17,5%/20,9% por Mis(i)ro</p>
<p><a name="noto42">42</a> 0% por Afganio kontraŭ 93,0%/71,8% por Afganistano kaj 1,8%/27,7% por Afuhano</p>
<p><a name="noto43">43</a> 0% por Ĉinio kontraŭ 57,9%/58,1% por Ĉino kaj 17,5%/1,9% por Kino</p>
<p><a name="noto44">44</a> 54,4/48,3% por [G|Ch|J]j?e?or.+ kontraŭ 15,8%/4,3% por [GH]ru[sz].+ kaj 3,5%/30,7% por G[el|ur]ujiy?a</p>
<p><a name="noto45">45</a> 0% por Kazaĥio, 93,0%/67,6% por [CGHK](h)a[jsz]a[j|kh|q]([ai])stan</p>
<p><a name="noto46">46</a> 0% por Koreio kontraŭ 84,2%/63,7% por Koreo (tri silaboj laŭ [KC]or[ei]([jy])([ae]))</p>
<p><a name="noto47">47</a> 94,7%/98,1% por T(h)a[c|d[j|sch|sj|z|zh|zs]|g|j|tz|x|xh|y|ž][iy][k|q|qu](i)sta[no], 0% por Taĝikio</p>
<p><a name="noto48">48</a> 87,7%/67,1% por T[ei|i|u]r[co|k|ka|ke|q|que]meni?[s|sz]th?a[no].*, 0% por Turkmenio</p>
<p><a name="noto49">49</a> 86,0%/64,0% por [Oe|Ou|Ö|U][j|ja|jha|s|z][bp]e[g|k|qu]i?[s|sz]ta[no].*, 0% por Uzbekio</p>
<p><a name="noto50">50</a> 0% por Vjetnamio kontraŭ 84,2%/59,1% por Vjetnamo</p>
<p><a name="noto51">51</a> 0% por Polio, 49,1%/70% por [BP][aou][l|ll|r]y?[a|ai|e]n[ |d|t].* (Balan, Polen, Poland kaj variantoj) kontraŭ 17,5%/16,4% por Polog?n[^d].* kaj 15,8%/6,0% por Poli?[jsŝ].+</p>
<p><a name="noto52">52</a> 0% por Litovio kontraŭ 54,4%/55,4% por Lituanio kaj 22,8%/12,2% por Litvo</p>
<p><a name="noto53">53</a> 7,0%/11,2% por Hindio kontraŭ 59,6%/35,3% por Indio kaj 12,3%/16,5% por Barato</p>
<p><a name="noto54">54</a> 10,5%/4,6% por Kirgizio kontraŭ 54,4%/34,7% por Kirgizistano kaj 24,6%/26,8% por Kirgistano</p>
<p><a name="noto55">55</a> 15,8%/5,8% por Danio kontraŭ 73,7%/65,8% por Danmarko</p>
<p><a name="noto56">56</a> 22,8%/18,9% por Grekio kaj 17,5%/21,5% por Gr[ei]so kontraŭ 14,0%/14,9% por Hunastano</p>
<p><a name="noto57">57</a> 3,5%/8,6% por Ukrainio kontraŭ 84,2%/61,2% por Ukraino. Ukraino devas esti traktata kiel radiko, ĉar ĝi estas multe pli internacia kiel landonomo ol Ukrainio.</p>
<p><a name="noto58">58</a> 21,1%/20,7% por Sviso kontraŭ 21,1%/17,9% por Svicerlando, 19,3%/5,8% por Ŝvajcar[i|sk]o kaj 15,8%/6,5% por Ŝvajco</p>
<p><a name="noto59">59</a> 26,3%/14,3% por Japanio kontraŭ 47,4%/39,5% por Japano</p>
<p><a name="noto60">60</a> 43,9%/36,2% por Germanio kontraŭ 17,5%/23,3% por Aleman([ij])o</p>
<p><a name="noto61">61</a> 28,1%/11,9% por Anglio kontraŭ 31,6%/25,5% por Ang(lo)lando kaj 15,8%/22,8% por Anglotero</p>
<p><a name="noto62">62</a> 47,4%/20,2% por Britanio kontraŭ 24,6%/27,7% por Briteno kaj 12,3%/15,9% por Bretanjo</p>
<p><a name="noto63">63</a> 19,3%/12,1% por Hispanio kaj 12,3%/3,8% por Spanio kontraŭ 28,1%/32,8% por Span(j)o kaj 15,8%/17,1% por [EI]spanjo</p>
<p><a name="noto64">64</a> 47,4%/39,4% por Latvio kontraŭ 22,8%/15,2% por Letonio</p>
<p><a name="noto65">65</a> 33,3%/12,8% por Norvegio kontraŭ 17,5%/47,7% por Norveo (47,7% dankiĝas al ĉina nomo Nuówēi &#8211; 挪威)</p>
<p><a name="noto66">66</a> 29,8%/8,6% por Portugalio kontraŭ 56,1%/59,0% por Portugalo</p>
<p><a name="noto67">67</a> 26,3%/20,3% por Belorusio kontraŭ 47,4%/39,2% por Belaruso</p>
<p><a name="noto68">68</a> 47,4%/25,2% por Belgij[aoe] kontraŭ 21,1%/22,6% por Belgi(s)[k|qu].+</p>
<p><a name="noto69">69</a> 24,6%/49,5% por Francio (49,5% dankiĝas al ĉina nomo Fǎlánxī &#8211; 法蘭西) kontraŭ 31,6%/36,1% por Franco</p>
<p><a name="noto70">70</a> 42,1%/37,6% por Moldavio kontraŭ 40,4%/25,0% por Moldovo</p>
<p><a name="noto71">71</a> 28,1%/20,7% por [Svedio|Ŝvecio] kontraŭ 31,6%/36,3% por Sved(e)no</p>
<p><a name="noto72">72</a> 52,6%/42,9% por Turkio kontraŭ 10,5%/32,4% por Turĉio</p>
<p><a name="noto73">73</a> 84,2%/91,2% por Bosnio kontraŭ 12,3%/2,7% por Bosno. Bosnio devas esti traktata kiel radiko, ĉar Bosno estas la rivero kaj Bosnio estas multe pli internacia kiel landonomo ol Bosno.</p>
]]></content:encoded>
					
					<wfw:commentRss>https://lingvakritiko.com/2014/08/30/kvar-ideoj-por-akordigi-io-al-ujo/feed/</wfw:commentRss>
			<slash:comments>1</slash:comments>
		
		
			</item>
		<item>
		<title>Duonvokaloj kaj diftongoj</title>
		<link>https://lingvakritiko.com/2014/01/21/duonvokaloj-kaj-diftongoj/</link>
					<comments>https://lingvakritiko.com/2014/01/21/duonvokaloj-kaj-diftongoj/#comments</comments>
		
		<dc:creator><![CDATA[Sergio Pokrovskij]]></dc:creator>
		<pubDate>Tue, 21 Jan 2014 03:54:27 +0000</pubDate>
				<category><![CDATA[Fonologio]]></category>
		<category><![CDATA[Gramatiko]]></category>
		<guid isPermaLink="false">http://lingvakritiko.com/?p=327</guid>

					<description><![CDATA[La studaĵo temas pri la fonetika kaj fonologia valoroj de la parolsonoj signataj per la literoj j kaj ŭ en Esperanto. La problemo Priskribo fonetika La alofonoj de la fonemo /j/ Atesto Kaloĉaja La litero ŭ En la Fundamentaj gramatikoj nacilingvaj (La sekcio A): En la ceteraj partoj de la Fundamento Posta leksiko Sume en [&#8230;]]]></description>
										<content:encoded><![CDATA[<p>La studaĵo temas pri la fonetika kaj fonologia valoroj de la parolsonoj signataj per la literoj <em>j</em> kaj <em>ŭ</em> en Esperanto.</p>
<p><span id="more-327"></span></p>
<div class="contents">
<dl>
<dt>
<a href="#sec1">La problemo</a>
</dt>
<dd>
<dl>
<dt>
<a href="#sec2">Priskribo fonetika</a>
</dt>
<dt>
<a href="#sec3">La alofonoj de la fonemo /j/</a>
</dt>
<dt>
<a href="#sec4">Atesto Kaloĉaja</a>
</dt>
</dl>
</dd>
<dt>
<a href="#sec5">La litero ŭ</a>
</dt>
<dd>
<dl>
<dt>
<a href="#sec6">En la Fundamentaj gramatikoj nacilingvaj (La sekcio <em>A</em>):</a>
</dt>
<dt>
<a href="#sec7">En la ceteraj partoj de la Fundamento</a>
</dt>
<dt>
<a href="#sec8">Posta leksiko</a>
</dt>
<dt>
<a href="#sec9">Sume en la klasika Esperanto</a>
</dt>
<dt>
<a href="#sec10">La Lingva Respondo de Zamenhofo pri la duonvokaloj</a>
</dt>
<dt>
<a href="#sec11">Kelkaj klarigoj pri la respondo</a>
</dt>
<dt>
<a href="#sec12">Dek ok jarojn poste</a>
</dt>
<dt>
<a href="#sec13">Esperanto kaj la funkcia fonetiko</a>
</dt>
</dl>
</dd>
<dt>
<a href="#sec14">La teorio</a>
</dt>
<dd>
<dl>
<dt>
<a href="#sec15">Fonetiko kaj fonologio</a>
</dt>
<dt>
<a href="#sec17">Kiel difini la fonemaron</a>
</dt>
<dt>
<a href="#sec18">La rusa [ŭo]</a>
</dt>
<dt>
<a href="#sec19">«Leksike ne atestitaj» kaj «Fonetike maleblaj»</a>
</dt>
<dt>
<a href="#sec20">Pri kontraŭekzemploj liternoma kaj sonimitaj</a>
</dt>
<dt>
<a href="#sec21">Kio estas diftongo</a>
</dt>
</dl>
</dd>
<dt>
<a href="#sec22">La dilemo</a>
</dt>
<dd>
<dl>
<dt>
<a href="#sec23">Se Ŭ estus samspeca kiel J (la emancipo de Ŭ)</a>
</dt>
<dt>
<a href="#sec24">Koherigo de la tradicia sistemo diftonga</a>
</dt>
<dd>
<dl>
<dt>
<a href="#sec25">La varianto ĉeĥa-hungara</a>
</dt>
<dt>
<a href="#sec27">Uzi super- aŭ subsignon</a>
</dt>
<dt>
<a href="#sec28">IFA-a ligilo</a>
</dt>
</dl>
</dd>
<dt>
<a href="#sec29">Alfabeta aberacio</a>
</dt>
<dt>
<a href="#sec30">Nelatina alfabeto</a>
</dt>
<dt>
<a href="#sec31">[w] kiel alofono de /v/</a>
</dt>
</dl>
</dd>
<dt>
<a href="#sec32">Konkludo</a>
</dt>
<dt>
<a href="#sec33">Notoj</a>
</dt>
</dl>
</div>
<h2><a name="sec1" id="sec1"></a>La problemo</h2>
<p class="first">Praktika demando, kiu instigis min verki ĉi tiun studaĵon, estas la problemo pri kombineblo de la litero (aŭ «parolsono») <em>ŭ</em>, kaj la eblo uzi ĝin por transskribi la fremdan konsonanton [w]; ekzemple, ĉu konvenas transskribi la fremdajn vortojn <em>Washington, Nikaragua, Okinawa</em> per <em>Ŭoŝington, Nikaragŭo, Okinaŭo</em>?  En la tradicia Esperanto tiaj uzoj estas malaprobataj<sup><a class="footref" name="fnr.1" href="#fn.1">1</a></sup>.  Kiel eblas klarigi tian malaprobon?</p>
<p>Jen kiel PIV prezentas la aferon:</p>
<blockquote>
<p class="quoted">
<strong>ŭ</strong> <br /> 1. La 26a litero de la E-a alfabeto.<br /> 2. Malantaŭa duonvokalo, aŭdiĝanta nur post alia vokalo (ekz.: aŭdi, leŭtenanto). <br /> RIM. Tiun literon oni uzas ankaŭ por la fonetika figurado de la konsonanto, kiu aŭdiĝas komence de ceteraj anglaj, japanaj k.s. vortoj (ekz. en: ŭajt-insulo, ŭagadugu, ŭu-han ktp), k kiu estas propre voĉa duonfrikativa labialo. La normala E-a transskribo estas <em>v</em> (Vaŝington), sed por pli ĝusta prezentado de propraj aŭ teknikaj nomoj k evitado de kelkaj homonimoj Moch, Vérax, Tellini k.a. provis enkonduki novan literon, <em>w</em> (wato, westo).</p>
</blockquote>
<p>(Bedaŭrinde PIV ne informas nin, kiel la probatalantoj de <em>w</em> proponis ĝin voĉlegi.)</p>
<h3><a name="sec2" id="sec2"></a>Priskribo fonetika</h3>
<p class="first">Komunlingve oni karakterizas la sonojn prezentatajn per la literoj <em>ŭ</em> kaj <em>j</em> kiel <em>duonvokalojn</em>.  En la moderna terminaro fonetika tiu termino iel eksmodiĝis; ĉiel ajn gravas, ke fonetike oni povas atribui al tiuj literoj po du parolsonojn:</p>
<ul>
<li>la konsonantojn [w] kaj [j]; kaj</li>
<li>la duonvokalojn [ŭ] kaj [ĭ]</li>
</ul>
<p>(tio ne estas tre moderna terminaro, sed mi ĝin preferas kaj uzos en ĉi tiu studaĵo; krome, mi uzos supersignajn bovlojn por transskribi la duonvokalojn anstataŭ la IFA-e pli tradiciajn subsignojn ĉe u̯ kaj i̯, kiuj malpli ofte disponeblas en la ordinaraj tiparoj).</p>
<p>Evidente inter diversaj lingvanoj ekzistas variado pri la fakta uzo de tiuj 4 sonoj por realigi tiujn <em>ŭ</em> kaj <em>j</em>.  Por iel aranĝi la prezenton de la materialo, mi precipe priskribos mian personan uzadon (kia mi ĝin imagas).  Tio ne signifas ke mi opinias ĝin la sola ĝusta; tamen tio estos ia komenco kiu cetere ebligos ankaŭ aliajn variantojn priskribi per diferencoj kaj similaĵoj.</p>
<h3><a name="sec3" id="sec3"></a><br />
<a name="fojno" id="fojno"></a>La alofonoj de la fonemo /j/</h3>
<p class="first">En mia idiolekto (samkiel ĉe multaj aliaj esperantistoj rusdevenaj) la fonemo /j/ realiĝas per ambaŭ alofonoj supre menciitaj:</p>
<ul>
<li>Per la konsonanto [j] antaŭ- kaj intervokale: <em>krajono</em> [kra.jo.no].</li>
<li>Per la duonvokalo [ĭ] silabofine: <em>kaj</em> [kaĭ], <em>tuj</em> [tuĭ], <em>fojno</em> [foĭ.no].</li>
</ul>
<p>Probable tia malsimetrio estas afero sufiĉe komuna; almenaŭ fonologie estas tia malsimetrio eĉ en la anglaj transskriboj <em>yes</em> /jes/ kaj <em>say</em> /seĭ/.</p>
<p>Menciindas, ke la intervokala <em>j</em> kondutas en Esperanto ne kiel en la angla (kie ĝi ofte formas diftongon kun la antaŭa vokalo), sed kiel konsonanto laŭ la modelo rusa.  La «Ekzercoj de legado» en la Fundamenta Ekzercaro demonstras tion per la silabado de la intervokalaj <em>j</em>:</p>
<blockquote>
<p class="quoted">Kra-jó-no. Ma-jés-ta. … Má-jo. [§2]</p>
</blockquote>
<p>(dum inter vokalo kaj konsonanto <em>j</em> aliĝas al la vokalo: «Prúj-no. Véj-no» [§2]; «Fój-no» [§3]).  Male, en la angla, laŭ <a href="http://phonetic-blog.blogspot.co.uk/2012_10_01_archive.html">atesto</a> de <em>J.&nbsp;Wells</em>, fremdlingva /j/ eĉ intervokale ofte kunfandiĝas kun la antaŭa vokalo formante diftongon:</p>
<ul>
<li><em>Toyota</em> トヨタ [ˈto.jo.ta] angliĝas kiel [tɔɪˈəʊtə].</li>
<li><em>Sayonara</em> さよなら [saˌjoː.na.ˈɾa] iĝas [ˌsaɪ.əˈnɑː.rə].</li>
<li>La hispana <em>playa</em> [ˈpla.ja] iĝas [ˈplaɪ.ə], kaj <em>papaya</em> [paˈpa.ja] iĝas [pəˈpaɪ.ə].</li>
<li>La franca <em>Bayeux</em> [ba.jø] kutime iĝas [ˌbaɪˈɜː] aŭ [ˈbaɪ.ɜː].</li>
</ul>
<p>(la ekzemploj estas transskribitaj brite, sed mi supozas ke ankaŭ usonangle la silabado estas simila).</p>
<p>Laŭ mia (ne kompetenta) opinio mia sono [j] &ndash; aŭ eĉ pli frota [ <a href="http://upload.wikimedia.org/wikipedia/commons/a/ac/Voiced_palatal_fricative.ogg">ʝ</a> ] &ndash; estas normala konsonanto, malsama ol la duonvokalo [ĭ]:</p>
<ol>
<li>Se mi flustras <em>jida</em>, tio sonas proksimume kiel [çịtạ], kaj [ç] (la norma <em>Ich-Laut</em>) ja estas eksterduba konsonanto.</li>
<li>Mi povas tiri <em>jjjj</em> samkiel mi povas tiri <em>ĵĵĵĵ</em> aŭ <em>sssss</em> aŭ <em>ŝŝŝŝ</em> (probable tio maleblas por <em>ĭ</em>, ĉu?  Cetere, mi aŭdadis hezitan anglalingvan <em>y-yes</em>.).</li>
<li>La silabado sekvas la konsonantan modelon: <em>pro-jekto, lo-jala, ma-jusklo, ma-joro</em>.  Malpli evidentas la silabado de <em>ĝojigi</em>, kiun mi persone en senĝena interparolo emus prononci <em>ĝo-ji-gi</em>.</li>
<li>La ĉeĥaj <em>jsem, jsou</em> (kontraste al la nega <em>nejsem</em> ??).</li>
</ol>
<p>Mi koncedas, ke pro simpleco ni havas intereson unuigi la alofonojn; nu, se simpligi, tiam mi rekomendus elekti ĝuste la konsonanton [j], kiu estas pli kontrasta, kaj ebligas realigi ĉiujn kombinojn, interalie <em>ji</em> kaj <em>ij</em> &ndash; kiel en la francaj vortoj <em>taille</em> [tɑj] (prefere ol en la angla <em>tie</em> [taĭ]), <em>fille</em> [fij], <em>soleil</em> [sɔlɛj], <em>grenouille</em> [grənuj] ktp.</p>
<p>Mi opinias ke unuecigo surbaze de [ĭ] estus malpli taŭga.  Mi ne certas, kiel oni prononcus <em>jida, Jiftaĥ</em> aŭ <em>Ijob</em> kun [ĭ]; kaj [&#8216;ĭama] lasas min perpleksa, ĉu oni celas <em>jama</em> aŭ <em>iama</em>.</p>
<p>Aliflanke, mi neniam spertis problemon pri mia du-alofona realigo de /j/.</p>
<h3><a name="sec4" id="sec4"></a>Atesto Kaloĉaja</h3>
<p class="first">Ĝis nun mi parolis pri mia propra prononco; por kompletigo mi aldonu ateston de <em>K. Kalocsay</em> el la klarigaj notoj pri lia traduko de «Infero»<sup><a class="footref" name="fnr.2" href="#fn.2">2</a></sup>.  Mi tuj diru, ke mi opinias la de li prezentatan licencon malakceptebla, ke ĝi povas funkcii nur en la frota realigo de /j/, kio certe ne validas por multaj esperantistoj; tamen mi ĝin citas kiel ateston pri tio, ke la frota [j] ne estas io eksterordinara en Esperantujo, ke ankaŭ alilingvaj esperantistoj ĝin uzas (kaj eĉ misuzas; mi forte malkonsentas, ke oni rajtus ĝin profiti por foneme distingi inter [j] kaj [ĭ] kaj uzi tiun lastan kiel alofonon de /i/):</p>
<blockquote>
<p class="quoted">Krome mi uzis t.n. <em>sensilabigon</em> de la neakcentitaj <em>i</em> kaj <em>u</em> apud alia vokalo.  Ilia uzo jam havas certan tradicion en Esperanto (Bennemann, Minor, mi mem) kaj mi vere ne vidas seriozan kaŭzon ekstermi ĉi tiun licencon. Ĝi ne signifas, ke anstataŭ <em>i</em> oni prononcu <em>j</em>, sed ĝi elprofitas nur tion, ke ĉi tiujn du «glitajn» vokalojn apud alia vokalo oni povas senpene elparoli tiel, ke la kuna daŭro de du vokaloj egalu la daŭron de unu silabo.  Kompreneble, en Esperanto oni ne povas uzi la hiatojn tiel, kiel laŭ la itala prozodio, kie ekzemple 11 silabojn oni kalkulas el la sekvantaj 17 silaboj:<br />
    <em>Con gli altri, innanazi agli altri apri la canna …</em><br /> ĉar tio estigus neelteneblajn akcentkarambolojn, sed mi kredas, ke en la versoj:<br />
    ni venis lokon, kie orkestro tuta …<br /> aŭ:<br />
    kiel se de l&#8217; kristana iu ekfridas …<br /> estas tute facile doni al la 3 vokaloj i-e-o la daŭron de 2, kaj al la 4 vokaloj a-i-u-e la daŭron de 3 silaboj. Simile nenio malhelpas en la sekvanta verso:<br />
    Jozefon unu akuzis kalumnie …<br /> elparoli proksimume: unŭ akuzis …</p>
</blockquote>
<h2><a name="sec5" id="sec5"></a>La litero ŭ</h2>
<p class="first">La gramatikistoj, komencante per Zamenhofo mem, traktas <em>j</em> kaj <em>ŭ</em> kiel fenomenojn samspecajn, kaj la ecojn de <em>j</em> senpripense atribuas al <em>ŭ</em>. Tio estas evidente erara: ekz-e neniam estis dubo, ĉu eblas uzi <em>j</em> en la komenco de silabo, dum por <em>ŭ</em> tio restas afero akre diskutata.  La intervokalaj aperoj de <em>j</em> estas abunde atestitaj ene de radikoj, dum nekontestataj similaj aperoj de <em>ŭ</em> okazas nur ĉe morfemaj limoj (<em>naŭa</em> ktp).</p>
<p>Probable Zamenhofo (kaj plimulto da esperantistoj) ne konsciis pri diferencoj inter la konsonantoj (kia [w]) kaj duonvokaloj (kia [ŭ]); tial, kvankam ordinare Zamenhofo traktis <em>ŭ</em> kiel glitantan kromparton de diftongoj, tamen en tri okazoj li cedis al la supraĵa logiko &ndash; ekz-e por formi la liternomon <em>ŭo</em> sammaniere kiel la aliajn liternomojn nevokalajn.</p>
<p>Ni ekzamenu la prezenton de la koncerna materialo ĉe Zamenhofo.</p>
<h3><a name="sec6" id="sec6"></a>En la Fundamentaj gramatikoj nacilingvaj (La sekcio <em>A</em>):</h3>
<p><a href="http://www.akademio-de-esperanto.org/fundamento/gramatiko_rusa.html">Ruse</a>:</p>
<blockquote>
<p class="quoted">буква <em>ŭ</em> (которая употребляется только послѣ гласной), произносится какъ короткое <em>u</em> въ нѣмецкомъ словѣ <em>kaufen</em> или въ латинскомъ <em>laudo</em>.<br />
&ndash; T.e. (traduko mia) «la litero <em>ŭ</em> (uzata nur post vokalo), estas prononcata kiel la mallonga <em>u</em> en la germana vorto <em>kaufen</em> aŭ en la latina <em>laudo</em>.»</p>
</blockquote>
<p><a href="http://www.akademio-de-esperanto.org/fundamento/gramatiko_germana.html">Germane</a>:</p>
<blockquote>
<p class="quoted"><em>u</em> ― wie das kurze u in <em>glauben</em> (wird nur nach einem Vokal gebraucht).<br />
&ndash; T.e. « <em>u</em> [preseraro, temas pri <em>ŭ</em>] &ndash; kiel la mallonga <em>u</em> en <em>glauben</em> (uzata nur post vokalo) »</p>
</blockquote>
<p><a href="http://www.akademio-de-esperanto.org/fundamento/gramatiko_angla.html">Angle</a>:</p>
<blockquote>
<p class="quoted"><strong>Ŭŭ</strong>, u as in „mount“ (used in diphthongs)<br />
&ndash; T.e. « <strong>Ŭŭ</strong>, kiel <em>u</em> en „mount“ (uzata en diftongoj) »</p>
</blockquote>
<p><a href="http://www.akademio-de-esperanto.org/fundamento/gramatiko_franca.html">France</a>:</p>
<blockquote>
<p class="quoted"><strong>Ŭŭ</strong>, ou bref (dans l’allemand „laut“)<br />
&ndash; T.e. « <strong>Ŭŭ,</strong> <em>u</em> mallonga (en la germana „laut“) »</p>
</blockquote>
<p><a href="http://www.akademio-de-esperanto.org/fundamento/gramatiko_pola.html">Pole</a>:</p>
<blockquote>
<p class="quoted"><strong>Ŭŭ</strong>, u (krótkie)<br />
&ndash; T.e. « <strong>Ŭŭ</strong> <em>u</em> (mallonga) »</p>
</blockquote>
<p>La tekstoj atestas, ke evidenta ĉefmodelo por Zamenhofo estis la germana diftongo <em>au</em>, per kiu li klarigas la signifon de <em>ŭ</em> al la parolantoj de la lingvoj kie <em>ŭ</em> malestas (t.e. al la rusoj kaj al la francoj):</p>
<ul>
<li>la rusa lingvo havas nenion similan; Zamenhofo do klarigas per la germana;</li>
<li>la franca posedas la konsonanton [w] (ekz-e <em>oiseau</em> [wa&#8217;zo], <em>Ouest</em> [wεst], <em>ouïe</em> [wi]) &ndash; sed Zamenhofo ne trovis konvena uzi ĝin en klarigo, kaj ankaŭ la francojn li sendas al alilingva ekzemplo;</li>
<li>la angla posedas kaj la konsonanton [w], kaj diftongojn kun <em>ŭ</em> &ndash; tial Zamenhofo indikas la diftongon <em>aŭ</em> el <em>mount</em>, kaj ne mencias la konsonanton;</li>
<li>la pola lingvo klerula ja posedas la diftongojn <em>aŭ</em> kaj <em>eŭ</em> en la pruntvorotoj kiel <em>autor</em> aŭ <em>Europa</em>, do ĝuste tiajn, kiajn Zamenhofo intencis doni al Esperanto; tio estis afero konscie lernata (malsimile ol por la germanoj aŭ angloj), tial li ne bezonis aparte klarigi tion al la poloj (krome, en la moderna pola lingvo la sonvaloro de <em>ł</em> ŝanĝiĝis en [w], sed en la zamenhofa epoko tiu duonvokaligo &ndash; pole <em>wałczenie</em> &ndash; oficiale ne ekzistis; ĝi ankoraŭ estis rigardata kiel subnorma plebaĵo kaj iĝis norma nur en la mezo de la 20ª jc).</li>
</ul>
<h3><a name="sec7" id="sec7"></a>En la ceteraj partoj de la Fundamento</h3>
<dl>
<dt><strong>En la <a href="http://www.akademio-de-esperanto.org/fundamento/ekzercaro.html">Fundamenta Ekzercaro</a></strong></dt>
<dd> Malgraŭ la avertoj de la gramatiketoj rusa kaj germana, en §1 aperas la liternomo <em>ŭo</em>. (Ĉiuj ceteraj aperoj de <em>ŭ,</em> 149 entute, estas en la kombino <em>aŭ</em>, plus <em>Eŭropo</em> en la ekzerco pri legado.)</dd>
<dt><strong>En la <a href="http://www.akademio-de-esperanto.org/fundamento/antauparolo.html">Antaŭparolo</a></strong></dt>
<dd> Nur ene de <em>aŭ</em> (40 aperoj).</dd>
<dt><strong>En la <a href="http://www.akademio-de-esperanto.org/fundamento/universala_vortaro.html">Universala vortaro</a></strong></dt>
<dd> 68 aperoj en <em>aŭ</em> + <em>leŭtenanto</em>.</dd>
</dl>
<h3><a name="sec8" id="sec8"></a>Posta leksiko</h3>
<p class="first">Poste Zamenhofo dufoje uzis antaŭvokalan <em>ŭ</em> (en sonimitoj):</p>
<ul>
<li>Ĉiam la bubeto krias: ŭa! ŭa! ŭa! [Revizoro, 5:5] (originale: Всё будет мальчишка кричать: уа! уа! уа!)</li>
<li>«Kŭaks, kŭaks, brekekekeks!» estis ĉio, kion li povis diri (la <em>Fabeloj</em>, «Elinjo-fingreto»; «li» estas bufido)</li>
</ul>
<p>Tiu sonimito <em>kŭaks</em> estas hapakso; en la aliaj fabeloj Zamenhofo uzas la regulan sonimiton <em>kvak!</em> kaj la verbon <em>kvaki</em> :</p>
<ul>
<li>«Kvak! Estas malseke!» [<em>Malgranda Tuk</em>]</li>
<li>… tio estis ranoj, kiuj kvakis en la marĉoj [<em>Anneto</em>]</li>
</ul>
<p>Malprobablas ke per uzo de <em>kŭaks</em> Zamenhofo volis distingi inter la blekoj ranaj kaj bufaj.</p>
<p>La unika (nezamenhofa) <em>poŭpo</em> (kaj ĝia rivalo <em>pobo</em>) ne estas tiom marĝena kiel <em>ŭesto</em> kaj <em>ŭato</em>.</p>
<h3><a name="sec9" id="sec9"></a>Sume en la klasika Esperanto</h3>
<p class="first">En mia kolekto da komputile legeblaj tekstoj zamenhofaj (sume ĉ. 1&#8217;283&#8217;000 vortoj, inklude la <em>Malnovan Testamenton</em>) la litero aperas en la regulaj kombinoj <em>aŭ, eŭ</em> 25&#8217;832 fojojn; la neregulaj kombinoj estas nur en la 9 aperoj de la tri vortoj <em>ŭo, ŭa, kŭaks</em> en la tri supre cititaj lokoj (mi esceptas la solstarajn aperojn de <em>ŭ</em> en la literlistoj ktp, kaj en la avertoj pri misuzoj, kiel «ne … <em>tróŭ-zi</em>» en la 70ª LR).</p>
<p>Ĉe Kabe da neregulaj uzoj de <em>ŭ</em> mi trovis neniom (en la tradukoj de «Faraono», «Partoj kaj filoj», la fabeloj de la fratoj <em>Grimm</em> kaj kelkaj noveloj, sume ĉ. 391&#8217;600 vortoj) &ndash; kontraŭ 7&#8217;996 regulaj aperoj.</p>
<h3><a name="sec10" id="sec10"></a><br />
<a name="LR70" id="LR70"></a>La Lingva Respondo de Zamenhofo pri la duonvokaloj</h3>
<p class="first">Ĉi-sube estas citita la «lingva respondo» fare de Zamenhofo, aperinta en <em>Esperantisto</em> (1893, p. 15), kaj numerita kiel la 70ª en la Varingjena eldono:</p>
<blockquote>
<p class="quoted">
<strong>Pri la literoj U kaj Ŭ, I kaj J.</strong> Kelkaj amikoj ne bone komprenas kaj ne regule uzas la literojn <em>u, ŭ, i</em> kaj <em>j</em>. Laŭ ilia opinio (esprimita eĉ en kelkaj lernolibroj) la literoj <em>u</em> kaj <em>i</em> kune kun antaŭirantaj vokaloj faras «duoblan vokalon»; ili sekve elparolas <em>au</em> kiel <em>aŭ, ei</em> kiel <em>ej</em> k.t.p. Tio ĉi estas eraro. En nia lingvo ne ekzistas duoblaj vokaloj, sed ĉiu litero estas elparolata ĉiam egale kaj ĉiam aparte. Sekve oni devas legi <em>ba-lá-u, pra-ú-lo, tro-ú-zi, de-í-ri, kré-i, hero-í-no</em> kaj ne <em>bá-laŭ, práŭ-lo, tróŭ-zi, déj-ri, krej, herój-no</em> (kiel faras multaj germanoj, havantaj tiun ĉi kutimon en sia lingvo).  La literoj <em>u</em> kaj <em>i</em> devas ĉiam esti elparolataj klare kaj aparte, kiel ĉiu alia litero.</p>
<p class="quoted">  Sed ekster <em>u</em> kaj <em>i</em> en nia lingvo ekzistas ankoraŭ la literoj <em>ŭ</em> kaj <em>j</em>, kies elparolado estas simila al la elparolado de <em>u</em> kaj <em>i</em>, sed pli mallonga kaj ne prezentanta silabon (kiel konsonanto); se ili staras post vokalo, ili estas elparolataj kun ĝi en unu silabo kaj tial faras impreson de duobla vokalo. La literoj <em>ŭ</em> kaj <em>j</em> ĉiam ankaŭ estas elparolataj aparte, sed ili ĉiam estas konsonantoj, tute egale, ĉu ili staras antaŭ vokalo aŭ post vokalo. Sekve oni devas legi <em>ja-ro, jus-ta, kra-jo-no, fraŭ-lo, Eŭ-ro-po, foj-no, paj-lo</em> kaj ne <em>i-a-ro, i-us-ta, kra-i-o-no, fra-u-lo, E-u-ro-po, fo-i-no, pa-i-lo</em>. Se ni la germanajn vortojn <em>Saite, Traube</em> volus skribi per ortografio Esperanta, ni devus skribi <em>Zajte, Traŭbe</em>. La vorto <em>laŭta</em> ekzemple estas dusilaba kaj ne trisilaba, sed ne pro la kaŭzo ke <em>aŭ</em> estas kvazaŭ duobla vokalo, sed nur ĉar <em>ŭ</em> estas konsonanto (dum <em>u</em> estas vokalo).</p>
</blockquote>
<h3><a name="sec11" id="sec11"></a>Kelkaj klarigoj pri la respondo</h3>
<p class="first">La respondo temas <em>pri literoj</em>.  Pli speciale, ĝi temas pri duliteraĵoj kiuj konsistas el du vokalliteroj (literoj kies sonvaloro estas vokalo).  Aplikante la kutiman metonimion, Zamenhofo parolas pri «vokaloj» kaj «konsonantoj» celante literojn kun tiaj respektivaj sonvaloroj. (Ekz‑e konsideru la frazon: «la <strong>literoj</strong> <em>u</em> kaj <em>i</em> kune kun antaŭirantaj <strong>vokaloj</strong> faras „duoblan vokalon“»; parolsono ne povas antaŭiri <em>literon</em>, tial «antaŭirantaj vokaloj» fakte estas metonimio por «antaŭirantaj <em>vokalliteroj</em>».)</p>
<p>Interalie, la literkombinoj «ei» (kiel en la germana <em>Saite</em>) kaj «au» (kiel en la germana <em>Traube</em>) estas tiaj «duoblaj vokaloj».</p>
<p>Tamen ekzistas ankaŭ alia interpreto (ekz‑e ĝin prezentas akademiano <em>Otto Prytz</em>), kiu vidas en ĉi tiu esprimo «duobla vokalo» paŭsaĵon de la greka δίφθογγος, laŭvorte «dusona» aŭ «dutona»; en la moderna lingvo oni sentraduke transskribas tion: <em>diftongo</em> (termino oficiala ekde la 1ª OA).</p>
<p>Sekve de tiu interpreto de la lingva respondo n‑ro 70  multaj esperantistoj (kaj inter ili PIV) asertas, ke en Esperanto diftongoj ne ekzistas.</p>
<p>Mi opinias tiun fonetikan interpreton de «duoblaj vokaloj» malprobabla kaj malkonvena en la kunteksto de la respondo: ĝi ja temas pri <em>literoj</em>, pri la ortografio kaj voĉlegaj reguloj &ndash; kion indikas jam ĝia titolo.  Kaj eĉ se la esprimon «duobla vokalo» inspiris la termino «diftongo» (konjekto neniel bezonata por interpreti la respondon), eĉ tiam restas la eblo de la sama metonimio &ndash; ekz‑e laŭ la signifo 2a de la difino de la Oksforda vortaro:</p>
<blockquote>
<p class="quoted"><strong>diphthong</strong> <em>n.</em><br />
<strong>1</strong> a speech sound in one syllable (…)<br />
<strong>2 a</strong> a digraph representing the sound of a diphthong or single vowel (as in <em>feat</em>).<br />
<strong>b</strong> a compound vowel character; a ligature (as Æ).</p>
</blockquote>
<p>Mi ripetas, ne pri la fonetikaj diftongoj temas ĉi tiu respondo.  La ĉeftemo estas averto kontraŭ eraro de iuj esperantistoj, kies hejmlingva <strong>skribosistemo</strong> trudas pozician mislegon <em>i</em>→/j/ (kiel la franca <em>pied</em> /pje/, kp la esperantan /pi&#8217;edo/), aŭ <em>au</em>→/aŭ/ (kiel la misdiftongigo <em>Saud</em>→/saŭd/, malgraŭ la origine akcenta kaj longa /u:/ en la araba nomo).  Zamenhofo indikas, ke en Esperanto ĉiu duonvokalo havas apartan literon, kiu sola povas ĝin reprezenti en la skribo.</p>
<p>En tia interpreto ĉio estas tute ĝusta (kaj tute memevidenta kaj absolute senutila por ekz-e la rusoj, kies skribosistemo neniam konfuzas и /i/ kaj й /j/).</p>
<p>Cetere, ni komparu ĉi tiun Respondon kun Respondo konsiderinde pli malfrua.</p>
<h3><a name="sec12" id="sec12"></a>Dek ok jarojn poste</h3>
<p class="first">La ortografian respondon pri la «duoblaj vokaloj» endas kompari kun iom tro liberala lingva respondo fonetika, publikigita 18 jarojn pli malfrue:</p>
<blockquote>
<p class="quoted"><strong>Pri elparolado en teorio kaj en praktiko</strong>. Kiel en ĉiuj lingvoj, tiel ankaŭ en Esperanto la sono <em>j</em> ordinare moligas la konsonanton, kiu staras antaŭ ĝi; oni sekve ne devas miri, ke ekzemple en la vorto «panjo» la plimulto de la Esperantistoj elparolas la <em>nj</em> kiel unu molan sonon (simile al la franca <em>gn</em>). Tiel same oni ne miru, ke en praktiko oni ordinare antaŭ <em>g</em> aŭ <em>k</em> elparolas la sonon <em>n</em> naze, aŭ ke antaŭ vokalo oni elparolas la <em>i</em> ordinare kiel <em>ij</em>. Batali kontraŭ tia natura emo en la elparolado ŝajnas al mi afero tute sencela kaj senbezona, ĉar tia elparolado (kiu estas iom pli eleganta, ol la elparolado pure teoria) donas nenian malkompreniĝon aŭ praktikan maloportunaĵon; sed rekomendi tian elparoladon (aŭ nomi ĝin «la sole ĝusta») ni ankaŭ ne devas, ĉar laŭ la teoria vidpunkto (kiu en Esperanto ofte povas esti ne severe observata, sed neniam povas esti rigardata kiel «erara») ni devas elparoli ĉiun sonon severe aparte; sekve se ni deziras paroli severe regule, ni devas elparoli «pan-jo», «san-go», «mi-a».<br /> (Respondo 56ª, Oficiala Gazeto, IV, 1911, p. 222.)</p>
</blockquote>
<p>Se Zamenhofo estus dirinta, ke la molaj konsonantoj sekvataj de <em>j</em> estas alofonoj de la malmola ĉefformo, t.e. ke</p>
<ul>
<li>/panjo/ estas realigebla per [pańjo], aŭ</li>
<li>/sinjoro/ estas realigebla per [siɲjoro], aŭ</li>
<li>/inko/ estas realigebla per [iŋko] ktp &ndash;
</li>
</ul>
<p>tio estus tute bona kaj konforma al la moderna lingvostato. Tamen ĉi-okaze la vervo forportas Zamenhofon al la alia ekstremo, kaj li (se mi bone komprenas ĉi tiun respondon) pretas toleri multe pli seriozajn rompojn de la laŭfonema skribosistemo ol la naivaj diftongoj, kies ekziston iuj negas surbaze de la pli frua respondo: li ŝajnas permesi uzon de simplaj [pańo], [siɲoro], [saŋo], en kiuj koncernaj kromsonoj ne plu interpreteblas kiel poziciaj alofonoj de /n/ (en la pozicio antaŭ /j/); ilin do endus trakti aŭ kiel /pano, sinoro, sano/; aŭ kiel apartajn fonemojn.</p>
<p>Estas tre stranga toleri la misprononcon [saŋo] &ndash; kaj samtempe malpermesi la diftongan prononcon de <em>laŭdo</em>.  Por mi la angla <em>now</em> (precipe en ĝia britia versio) sonas kiel tute bona realigo de <em>naŭ</em>. Kaj <em>mount</em> estas prezentita en la Fundamento kiel modelo pri <em>ŭ</em>.</p>
<p>Zamenhofo estis homo de sia tempo, kaj la konceptoj de la funkcia fonetiko, la nocioj <em>fonemo</em> kaj <em>alofono</em> estis al li nekonataj.  Tamen kurioze, ili naskiĝis tute apude en la spaco kaj tempo.</p>
<h3><a name="sec13" id="sec13"></a>Esperanto kaj la funkcia fonetiko</h3>
<p class="first">Esperanto (unue publikigita en Varsovio en la 1887ª jaro) kaj la konceptoj «fonemo», «funkcia fonetiko» (unue aperintaj en Varsovia publikaĵo de la 1881ª jaro<sup><a class="footref" name="fnr.3" href="#fn.3">3</a></sup>) estiĝis apude kaj evoluis paralele. Eĉ pli ol tio, <a href="http://eo.wikipedia.org/wiki/Jan_Niecis%C5%82aw_Baudouin_de_Courtenay">Bodueno</a> (Иван Александрович Бодуэн де Куртенэ, Jan Niecisław <span class="sc">Baudouin de Courtenay</span>) persone vizitis Zamenhofon en Varsovio, kaj ĉiam subtenis Esperanton, interalie ĉe la <a href="http://eo.wikipedia.org/wiki/Delegacio">Delegacio</a>.</p>
<p>Tiuj homoj, socie tiom malproksimaj<sup><a class="footref" name="fnr.4" href="#fn.4">4</a></sup> bone komprenis kaj estimis unu la alian.  Tamen la fonetikaj ideoj de Bodueno evidente restis nekonataj al Zamenhofo &ndash; kaj la eŭropa scienco konatiĝis kun ili jardekojn poste, per <a href="http://fr.wikipedia.org/wiki/Cercle_linguistique_de_Prague">la Praga lingvoscienca skolo</a>, kien elmigris kelkaj disĉiploj de Bodueno.</p>
<h2><a name="sec14" id="sec14"></a>La teorio</h2>
<p class="first">Mi pardonpetas pri tiu prezento de konataĵoj, tamen en la diskutoj pri diftongoj kaj similaj aferoj mi konstante vidas saltadon de unu nivelo en alian, konfuzon de aferoj fonologiaj kaj akustikaj ktp.  Tial mi almenaŭ menciu la neceson distingi tiujn nivelojn.</p>
<h3><a name="sec15" id="sec15"></a>Fonetiko kaj fonologio</h3>
<p class="first">La fizikaj, krudaj parolsonoj, formas malfinian kontinuon.  Tiajn sonojn eblas studi objektive, per artikulacio (anatomie); akustike; mezuri per instrumentoj ktp.  Tion mi nomus «fizika fonetiko».</p>
<p>Tamen en la reala lingvostudo oni kutime reduktas tiun kontinuon al iu finia sistemo da fonemoj; ekz-e estas 34 fonemoj en la rusa lingvo. Estas kiel ciferecigo de analoga teksto, voĉe legita aŭ mane skribita. Tian sistemon studas «funkcia fonetiko» aŭ «fonologio».</p>
<p>La transskribojn de fizika fonetiko oni pakas en rektajn krampojn: [ĭ], [j].  La transskribojn de la funkcia fonetiko laŭ la difino de la Praga skolo oni pakas per oblikvoj: /i/, /j/.  Paralele kaj sendepende kun la Praga skolo evuluis ankaŭ aliaj difinoj de fonemo, ekz-e en la Moskva skolo (egale bazita sur la verkoj de Bodueno) &ndash; la fonologiajn transskribojn de la Moskva skolo oni metas inter krampojn angulajn: ⟨i⟩ ktp.</p>
<p>Diversaj lingvoj malsame strukturas la realon.  Ne temas pri fiziologiaj apartaĵoj, temas pri tradicio kaj sistemo.  Konsideru kiel ekzemplan analogion alian kontinuon, la spektrokolorojn.</p>
<h3><a name="sec17" id="sec17"></a><a name="AB" id="AB"></a>Kiel difini la fonemaron</h3>
<p class="first">Unu el la reguloj kiujn oni aplikas difinante sonsistemon estas jena:</p>
<blockquote>
<p class="quoted">Elemento, kiu ĉiam aperas kiel akompananto de alia elemento, ne estas aparta signo.  Se estas A kaj B, kaj B ĉiam aperas post A, tiam B ne estas aparta signo. Ĉe tio, se A povas aperi sen B, tiam A en tiaj okazoj estas aparta signo; dum B, ĉar ĝi ĉiam aperas kun A, estas nur ties «ombro».  Alivorte, tiam ni havas du signojn, A kaj<br />
<u>AB</u>, kie <u>AB</u> estas unu integra, neanalizinda tuto<sup><a class="footref" name="fnr.5" href="#fn.5">5</a></sup>.</p>
</blockquote>
<h3><a name="sec18" id="sec18"></a><a name="rusauo" id="rusauo"></a>La rusa [ŭo]</h3>
<p class="first">La validecon de la ĉi-supra regulo (almenaŭ por la ruslingvanoj) bone ilustras la rusa fonemo /o/, kiu fonologie estas diftongo (aŭ «diftongojdo») [ŭo].  Ordinara ruslingvano ne kredas tion kaj ne perceptas tiun [ŭ]: sekve de la indikita regulo la kombinon [ŭo] <em>la rusoj</em> perceptas kiel simplan fonemon.  Sed alilingvanoj (ekz-e la francoj) klare perceptas diftongon.  Por pruvi la diftongecon de la rusa /o/ al ruslingvano necesas registri vorton kiu ĝin entenas, kaj aŭdigi ĝin retrodirekte (inversigite).  Tiam [ŭo] iĝos [oŭ], kaj ĉar tia sonkombino ne estas rusa fonemo, la rusoj bone aŭdos la diftongon. Tiel mi registris la rusan ekkrion «Он, он!» (/on, on/ &ndash; t.e. emfaza «Li, (estas) li!») &ndash; al kiu mi algluis ĝian komputile faritan inversigon (mi ankaŭ malrapidigis la registraĵon je 30% por pli bone evidentigi la diftongon).  Rezultas (<a href="http://pok.heliohost.org/eo/artikoloj/diftongoj/on-noux.ogg">alklaku por aŭskulti!</a>) [ŭon, ŭon &ndash; noŭ, noŭ].</p>
<h3><a name="sec19" id="sec19"></a>«Leksike ne atestitaj» kaj «Fonetike maleblaj»</h3>
<p class="first">Oni ne tabuu iujn sonkombinojn nur tial, ke ili malestas en la jam establita leksiko.  Tion mi ilustru per ekzemplo el la fonetiko rusa: abstrakte parolante, eblas fari liston el 19 kombinoj «ц (= с = /ʦ/) + konsonanto» artikulacie senproblemaj kaj koheraj kun la fonemaro: <em>цк, цл, цн, … цф, цх</em>. La rusa leksiko tamen reale uzas nur 7 el ili. Sed oni facile (sen ia ajn aparta trejnado) prononcas kaj ĝuste perceptas la nereprezentitajn kombinojn el la 19-era listo en fremdaj vortoj: <em>Цфасман</em> (Cfasman), <em>Цхалтубо</em> (Cĥaltubo).</p>
<p>Se anstataŭe konsideri iun maleblan kombinon, ekz-e <em>цщ</em> en imagitaj vortoj <em>Цщокке, цщоккист</em>, tiam per speciala streĉo de la artikulacio oni eble povus ĝin prononci; tamen ordinara aŭskultanto en tia kombino ignorus la komencan <em>ц</em>, kaj se la derivaĵon la lingvo asimilus, ĝi ricevus la sonformon egalan al tiu de (egale imagita) <em>щекист.</em></p>
<p>Kompreneble oni konsideru la realajn parolsonojn, ne la ortografiajn fantomojn.  La vortoj kiel «абстрактный» (abstrakta) aŭ «абсурдный» (absurda) neniel atestas, ke la malfacilega sonkombino [bs] estas fonetike reprezentita en la rusa.  Reale tiuj vortoj entenas la laŭsisteman [ps], kaj la ortografio ne respondas al la realo.</p>
<p>La anglalingvaj (kaj esperantaj) artikoloj pri la kombineblo de fonemoj (kutime nomata <a href="http://eo.wikipedia.org/wiki/Fonotakso">fonotakso</a>) emas konfuzi la du konceptojn: fakte neatestitajn kaj fonotakse maleblajn kombinojn. Ekz-e la <a href="http://en.wikipedia.org/wiki/Phonotactics">angla artikolo</a> asertas, ke «the sounds /kn/ and /ɡn/ are not permitted at the beginning of a word in Modern English»; tamen latente ili ja eblas, kaj ŝerce defia programista ĵargono tiun eblon realigas per sia <em>GNU</em>, kies <a href="http://upload.wikimedia.org/wikipedia/commons/2/24/En-gnu.ogg">defia prononco anglalingva</a> estas /gnu:/.  Rusaj vortaroj ne registras la duondecan vorton «взбзднуть» /vzbzdnuť/ kun 6 vortokomencaj konsonantoj (ĝi signifas «ekpiseti pro ektimo», estas tute regule formita, memkoprenebla kaj senprobleme prononcebla por ruslingvano; ĝi estas volonte uzata en vortaj ludoj kiel «<a href="http://ru.wikipedia.org/wiki/%D0%91%D0%B0%D0%BB%D0%B4%D0%B0_%28%D0%B8%D0%B3%D1%80%D0%B0%29">Балда</a>» &ndash; simila al la angla «<a href="http://en.wikipedia.org/wiki/Hangman_%28game%29">Hangman</a>» &ndash; ĉar ĝi malgajnigas ties kutiman strategion).</p>
<h3><a name="sec20" id="sec20"></a><br />
<a name="liternomo" id="liternomo"></a>Pri kontraŭekzemploj liternoma kaj sonimitaj</h3>
<p class="first">Jen iom simila situacio en la rusa fonetiko, kiam ĝeneralan aserton kontraŭas liternomo kaj sonimito<sup><a class="footref" name="fnr.6" href="#fn.6">6</a></sup>.</p>
<p>En la rusa lingvo la parolsono [ɨ], signata per la litero <em>ы,</em> estas pozicia alofono de la fonemo ⟨i⟩.  Nome, ĝi realigas la fonemon en la pozicio post malmola konsonanto ene de sintagmo:</p>
<blockquote>
<p class="quoted">нить &ndash; ныть t.e. [ńiť] &ndash; [nɨť] t.e. ⟨ńiť⟩ &ndash; ⟨niť⟩<br /> играть → сыграть, отыграть, подыграть<sup><a class="footref" name="fnr.7" href="#fn.7">7</a></sup> …<br /> искра → от [ы]скр (ortografie «от искр») …</p>
</blockquote>
<p>Ĉi tiu koncepto, laŭ kiu la aperon de [ɨ] kondiĉas antaŭa konsonanto malmola, estas paradoksa por ruslingvano, ĉar en la rusa skribosistemo la efiko estas inversa: per <em>ы</em> oni signas malmolecon de la antaŭa konsonanto.  Tial la fonetika kurso iom detale kaj tre konvinke refutas la komunajn obĵetojn kaj demonstras, kial tiu interpreto rezultigas pli belan kaj koheran sistemon; ĝis fine en petito aperas la du kontraŭekzemploj kiuj nin interesas:</p>
<blockquote>
<p class="quoted"> Ankoraŭ unu obĵeto: estas la nomo de la litero «и» kaj la nomo de alia litero «ы» («Операция „Ы“»).  Oni povas prononci ilin post paŭzo:<br />
    &ndash; Kiu litero estas tiu?<br />
    &ndash; И.<br />
    &ndash; Kaj ĉi tiu?<br />
    &ndash; Ы.<br /> Do, ambaŭ parolsonoj, [i] kaj [ɨ], eblas en unu sama pozicio, post paŭzo; sekve, ne estas pozicia alternado; sekve ili estas malsamaj fonemoj. Ĉu?</p>
<p class="quoted">  Ankaŭ ci tiu rezonado ne estas valida.  La liternomoj apartenas al terminologio, ne al la fonetiko de la komuna lingvo. (…) La liternomoj posedas sian propran, apartan fonetikon.</p>
<p class="quoted">  Simile, estas sonimito ы-ы-ы (plorsono):<br />
    Ы-ы-ы … Меня наказал отец …<br />
    Ы-ы-ы … Положите конец! (Лебедев-Кумач)<br /> Tamen la interjekcioj ne estas argumento pri fonetiko de komunlingvaj vortoj.</p>
</blockquote>
<p>Efektive, la liternomo Ы estas kiel anatomia preparaĵo, izolita el biologia organismo; oni povas ĝin ekzameni laŭ la celoj de esploro, sed tio ne montras ĝian funkciadon en la organismo.  Kaj la sonimitoj evidente estas parolsonaj imitaĵoj de alispeca, ne-parola sono.</p>
<p>Ankaŭ alilingve oni trovas similajn ekzemplojn.  La polaj <strong>Ą</strong> kaj <strong>Ę</strong> (la nazaj o kaj e) normale ne aperas vortokomence &ndash; krom estkiel la nomoj la indikitaj literoj.  Simile, laŭ informo de Bertilo <em>Wennergren</em>,</p>
<blockquote>
<p class="quoted">La nomo de la Sveda litero <strong>Ä</strong> estas elparolata kun vokalsono, kiun oni cetere uzas nur kiam <strong>E</strong> aŭ <strong>Ä</strong> aperas antaŭ <strong>R</strong>. Tion oni faras por ke oni povu klare distingi la nomojn de la literoj <strong>E</strong> kaj <strong>Ä</strong>.</p>
</blockquote>
<p>Pri tiuj ekzemploj oni obĵetis, ke ili prezentas esceptojn vokalajn, kaj ke pli konvinka estus ekzemplo konsonanta.  Mi ne konsentas pri tiu obĵeto: ja gravas, ke liternomo estas parolsono elŝirita el la normala parolfluo; tamen ankaŭ konsonanta ekzemplo estas ebla.</p>
<p>Ĉu vi iam pripensis, kial kelkaj konsonantaj literoj en la tradicia alfabeto latina havas nomojn, kiuj komenciĝas per «e» (<em>el, em, en, es</em> …) &ndash; dum la pli regula modelo estas, inverse, komenci per la konsonanto, kaj fini per «e» (<em>be, ce, de, ge, pe, te, ve</em> …)?</p>
<p>Tre versimila ekspliko estas, ke iam (ekde la etruskoj, en kies lingvo <em>m, n, l, r</em> <a href="http://en.wikipedia.org/wiki/Etruscan_language#Syllabic_theory">povis formi silabon</a>) almenaŭ kelkajn el tiuj poste e-komencaj konsonantoliteroj oni nomis simple per ilia sono: <em>lll, mmm, nnn, sss</em>.  Oni tamen ne povas simile izoli la eksplodajn konsonantojn kiel <em>b, p, k, d</em> &ndash; tial al ili oni postmetis vokalon.</p>
<p>Tiam do kelkaj liternomoj konsistis el solstara konsonanto, kio en la normala parolfluo maleblas, kvankam kelkaj el ili ja funkcias interjekcie: ruse «(t)sss» ordonas silenton, «mmm» estas uzebla kiel esprimo de hezito (kp ankaŭ «hm…») aŭ sonimito de bovinbleko.</p>
<p>Nu, probable ĝuste tiu eksterodinareco igis postajn gramatikistojn (pli specife, <a href="https://eo.wikipedia.org/wiki/Marko_Terencio_Varono">Varonon</a> en la 1ª jc a.K.) aldoni la vokalon; tamen ili ĝin aldonis antaŭen, ĉar tio iom pli bone esprimis la akustikan impreson de tutkonsonanta liternomo, kaj ebligis ĝin «tiri» laŭ la malnova tradicio.</p>
<h3><a name="sec21" id="sec21"></a>Kio estas diftongo</h3>
<p class="first">Ni jam vidis konfuzon pri la signifoj fonetika kaj skriba (grafika) de la termino <em>diftongo</em> en la sekcio pri <a href="#LR70">LR n-ro 70</a>; tamen ankaŭ ene de fonetiko endas distingi inter la signifoj fizika kaj fonologia.</p>
<p>Tiel okazis, ke en la angla lingvo la diftongoj estas, interalie, apartaj parolsonoj kaj fizike, kaj funkcie; sekve de tiu hazardo la anglalingvaj aŭtoroj taksas «veraj» nur tiajn diftongojn, kiuj artikulacie glitas de unu pozicio al alia, ne estas simpla apudmeto de «puraj» parolsonoj; kaj tiun ideon esprimas ankaŭ NPIV:</p>
<blockquote>
<p class="quoted"><strong>diftong¹o</strong> Λ Vokalo, kiu ŝanĝas unufoje sian tembron dum la eliĝo (ekz. la sono, reprezentata per <strong>i</strong> en la angla vorto <em>fine</em>); analoge (sed <u>evi</u>) en <u>E</u>., kombino de du malsamaj vokoidoj, unusilabe prononcataj, el kiuj unu estas vokalo k la alia konsonanto, ekz. aŭ, eŭ, aj, ej, oj, uj. ➞ digramo, dierezo.</p>
</blockquote>
<p>Atentindas ke neanglaj studoj de diftongeco &ndash; ekz-e en la franca Vikipedio, <a href="http://fr.wikipedia.org/wiki/Diphtongue#.C3.89tude_du_mot_.C2.AB_roi_.C2.BB">ĉu /wa/ estas traktebla kiel fonologia diftongo</a> &ndash; akcentas ĝuste la fonologian aspekton de la koncepto; nenion ili diras pri la akustikaj aŭ artikulaciaj trajtoj, sed ekzamenas la «minimumajn parojn».  Kaj tia fonologia koncepto nepre pli konvenas al Esperanto, kies fizika bazo fonetika estas multe pli nebula, ol en la nacilingvoj (eĉ ol en la angla).</p>
<p><em>John Wells</em> skribis en siaj «Lingvistikaj aspektoj de Esperanto»<sup><a class="footref" name="fnr.8" href="#fn.8">8</a></sup>:</p>
<blockquote>
<p class="quoted">El fonologia vidpunkto ni rigardas la diftongojn <em>aŭ, eŭ</em>, same kiel <em>ej, aj, oj, uj</em>, kiel vokalon plus konsonanto; la konsonanto en tiuj kombinoj estas ja duonvokalo, do artikulacie vokoida (vokal-simila). En diversaj aliaj lingvoj (ekzemple la angla) tia analizo de diftongoj ne estas kontentiga, kaj por tiaj lingvoj ni rigardas la diftongojn fonologie kiel vokalojn.</p>
</blockquote>
<p>Mi nur duone konsentas:</p>
<ol>
<li>Mi plene konsentas pri la <em>j</em>-serio: <a href="#fojno">mi jam indikis</a>, ke kvankam mi mem fizike prononcas [kaĭ] (kaj), [tuĭ] (tuj), [foĭ.no] (fojno) &ndash; tamen fonologie ili estas /kaj/, /tuj/, /fojno/.</li>
<li>Mi malkonsentas pri la <em>ŭ</em>-kombinoj, kiuj <em>fonologie</em> estas traktendaj kiel diftongoj (vd ĉi-supre pri la <a href="#AB">AB-signo</a> en difino de fonemaro); precipe se ekskludi la <a href="#liternomo">fonologie nevalidajn</a> kontraŭekzemplojn liternoman kaj interjekciajn.</li>
</ol>
<p>Samsence skribis <em>Bertilo Wennergren</em><sup><a class="footref" name="fnr.9" href="#fn.9">9</a></sup>:</p>
<blockquote>
<p class="quoted"> Mi preferas analizi <em>aŭ</em> kaj <em>eŭ</em> kiel apartajn fonemojn anstataŭ klasi <em>ŭ</em> kiel konsonanton similan al <em>j</em>. La kialo estas, ke dum <em>j</em> libere kombiniĝas kun vokaloj (<em>ja, je, ji?, jo, ju, aj, ej, ij?, oj, uj</em>), <em>ŭ</em> estas limigita al la kombinoj <em>aŭ</em> kaj <em>eŭ</em>. <em>Oŭ</em> ekzistas en nur du radikoj, <em>poŭp&#8217;</em> kaj <em>poŭl</em>, kiujn oni eĉ anstataŭigas per diversaj formoj (<em>pob&#8217;, pull&#8217;, pool&#8217;</em>). Ŝajnas, ke oni ne rekonas <em>oŭ</em> kiel eblan kombinon, aŭ almenaŭ ĝin instinkte evitas, same kiel <em>iŭ</em> kaj <em>uŭ</em>.</p>
<p class="quoted">  Morfenkomenca kaj postkonsonanta <em>ŭ</em> aperas nur esceptokaze, la liternomo <em>ŭo</em> (neevitebla kazo kun tute escepta karaktero …); kaj la onomatopeo <em>ŭa</em> (onomatopeoj tiaj, kielk <em>ŭa</em>, ne vere estas partoj de la lingvo).</p>
<p class="quoted">  Vortojn kiel <em>ŭato, Gŭatemalo</em> ktp, mi konsideras eraraj kaj rekte kontraŭfundamentaj.</p>
</blockquote>
<p>En sia tradicia formo la Fundamento entenas internan malkoheron inter, <strong>unuflanke</strong>, la lingvomaterialo kaj la komenca koncepto, en kiuj <em>ŭ</em> aperis nur kiel kromelemento de la du diftongoj; kaj <strong>aliflanke</strong>, la emo raciigi la lingvon surbaze de la principo «unu latineca litero &ndash; unu sono».  Nenio estas pli salutinda, ol la emo raciigi la lingvon; la problemo estas, ĉu la teorio estas adekvata al la materialo.  Mi opinias, ke bedaŭrinde Zamenhofo provis kombini du malkoherajn principojn:</p>
<ul>
<li>la tradicie-latinecan prezenton de diftongoj per duliteraĵoj (aŭ, eŭ); kaj</li>
<li>apartigon, memstarigon de ties dua <em>litero</em> &ndash; kio malkoheras kun la fonologia sistemo de la reala lingvo.</li>
</ul>
<p>Fakte, similan fiaskon prezentas la lingvoscience pli impona projekto IFA.  Ankaŭ ĝi ambiciis uzi «unu signon por unu parolsono»:</p>
<blockquote>
<p class="quoted">(IPA) does not normally use combinations of letters to represent single sounds, the way English does with ⟨sh⟩, ⟨th⟩ and ⟨ng⟩, or single letters to represent multiple sounds the way ⟨x⟩ represents /ks/ or /ɡz/ in English.<br /> (<a href="http://en.wikipedia.org/wiki/International_Phonetic_Alphabet#Description">la anglalingva Vikipedio</a>)</p>
</blockquote>
<p>Sed malgraŭ tiu principo la fonetikajn diftongojn IFA prezentas per fonologiaj literkombinoj.  La Ŝava alfabeto (vd <a href="#sxava">sube</a>) estas ĉi-rilate pli kohera, disponigante apartajn literojn por la diftongoj.</p>
<h2><a name="sec22" id="sec22"></a>La dilemo</h2>
<p class="first">La koherigon eblas atingi dumaniere:</p>
<ol>
<li>ĝeneraligi la uzeblon de <em>ŭ</em>, ĝin apartigi en memstaran fonemon similan al <em>j;</em></li>
<li>aŭ male, senigi ĝin je ĝia memstareco, rezervante ĝian uzeblon al la du diftongoj.</li>
</ol>
<p>Por oportunigi referencon al tiuj du ebloj mi nomos la unuan, <em>emancipa</em> (<em>ŭ</em> iĝas plenrajta kaj aparta fonemo); kaj la duan, <em>diftonga</em> (la lingvo konservas diftongojn en sia fonologia sistemo).</p>
<p>Ambaŭ solvoj eblas, la unua konservas la supraĵajn formulojn de la Fundamento, sed ŝanĝas la profundan fonologian strukturon de la lingvo; la dua ŝanĝas la priskribajn formulojn uzitajn en la Fundamento &ndash; sed konservas ĝian internan fonologion.</p>
<h3><a name="sec23" id="sec23"></a>Se Ŭ estus samspeca kiel J (la emancipo de Ŭ)</h3>
<p class="first">Tion oni jam faras en la dubindaj transskriboj kiajn oni povas trovi en «Monato» ktp:</p>
<p class="verse">
„La ĉina gimnastiko Tajĝiĉjŭan“<br /> Watanabe [ŭatanabe]<br /> Jacques Le Puil [ĵak le pŭil]<br /> Poitiers [pŭatjé]<br /> Radziłów [radziŭuf]<br /> Władysław [vŭadisŭaf]<br /> Wesley Clark [ŭezli klark]
</p>
<p>Se oni volas serioze trakti Ŭ kiel fenomenon samspecan kiel J, kiel apartan kaj plenrajtan fonemon, pli ol kromelementon de diftongoj &ndash; tiam por pli klare kompreni la amplekson de ŝanĝo en la fonologia sistemo konvenus ŝanĝi ĝian literan prezenton: ĝi devus esti la konsonanto W: la fonemo /w/, kun la eblaj realigoj:</p>
<ul>
<li>per [w] (la liternomo «wo»; la sonimito «kwaks»; «wato», «westo» ktp); kaj</li>
<li>per [ŭ] (ĉiuj normalaj aperoj de «ŭ»: <em>awgusto, naw, anstataw, awskulti</em> ktp).</li>
</ul>
<p>Postuli de ordinara lingvano distingi inter la konsonanto [w] kaj la duonvokalo [ŭ] estas afero malmulte realisma; samkiel en la okazo pri /j/, necesas unuecigo.  (Oni ja povus rezervi la literon <em>ŭ</em> por la pozicioj postvokalaj; <em>naŭ</em> sed <em>wato</em>.  Tamen tio jam dekomence estus devio de la celata koherigo, kaj tio prezentus problemojn ĉe la vortoj kiel <em>Okina[wŭ]a</em>.)</p>
<p>Kompreneble, tio ne estas ia «natura leĝo», sed tio estus pli honesta prezento, kiu pli klare vidigas la konsekvencojn de tia interpreto. Kaj ĝi certe estas tute konforma al la unuecigo de /j/-alofonoj per la litero <em>j</em>.</p>
<p>Tio povas iomete ĝeni la okulon en la <em>aŭ</em>-kombinoj; sed ne pli ol <em>krajono</em> (<em>crayon</em>), <em>Jorko</em> (<em>York)</em>.</p>
<p>Analogie kun la fundamenta silabado «Ma-jo» oni tiam diru «na-wa», «anta-wen» ktp.</p>
<p>La supre citita aserto de <em>J. Wells</em> veriĝos: <em>aŭ</em> kaj <em>eŭ</em> fonologie ne plu estos diftongoj, sed liberaj kombinoj de vokalo kaj konsonanto (eĉ se fizike en multaj pozicioj ili restos diftongoj).  La fonologia sistemo do ŝanĝiĝos: minus du diftongoj, plus unu konsonanto.</p>
<p>Oni devos zorge distingi inter [v] kaj [w]: [w] ne rajtos funkcii kiel alofono de /v/.</p>
<p>Tiom pli ĝena estos la tradicia transskribo de fremdlingva W per <em>v</em> (Vaŝingtono) aŭ <em>u</em> (Ruando).  Tamen kvankam unu fuŝo apenaŭ estas pravigo por aliaj, ni estu justaj: tute simile la tradiciaj esperantigoj ofte misuzas <em>i</em> kiam pli ĝusta estus <em>j</em> : <em>Makiavelo</em> anstataŭ la ĝusta <em>Makjavelo</em>, tute misa <em>Tokio</em> anstataŭ la ĝusta <em>Tokjo</em> ktp.</p>
<p>Oni atendu lavangon da nomformoj kiujn la emancipo de [w] igos ne nur eblaj, sed eĉ preferindaj: <em>Nikaragwo, Ekwadoro, Okinawo</em> … eventuale ankaŭ <em>wiskio</em> ktp.</p>
<p>Sekvapaŝe oni devus pripensi la uzon de [w] en la nomoj kiel <em>Wsewolodo</em> (situacio tipa, ekzemple, por la ukrajna lingvo). Por esti honesta, mi menciu ke simila problemo sencas ankaŭ pri /j/ &ndash; kp la ĉeĥajn <em>jsem</em> (= «mi estas»), <em>jsou</em> (= «ili estas») ktp; aliflanke, mi ne konas uzojn de tiaj <em>j</em>-kombinoj en nomoj propraj; dum nomoj kun la kombino /w/ + konsonanto estas nemalmultaj.</p>
<h3><a name="sec24" id="sec24"></a>Koherigo de la tradicia sistemo diftonga</h3>
<p class="first">Zamenhofo ne konis la koncepton «fonemo», kvankam intuicie li strebis krei skribosistemon laŭfoneman.  Apartigo de la litero <em>ŭ</em> tamen rompas tiun principon kaj kreas tenton uzi ĝin pli vaste ol nur en la kombinoj <em>aŭ</em> kaj <em>eŭ</em>.  En alfabeto laŭfonema devus aperi apartaj literoj por <em>aŭ</em> kaj <em>eŭ</em>, kaj ne devas aperi aparta <em>ŭ</em>.  Evidente en ĉi tiu sekcio mi abstrahas pri la netuŝeblo de la Fundamento (kvankam ĝia celo estas ĝuste la konservado de la fundamenta sistemo).</p>
<h4><a name="sec25" id="sec25"></a>La varianto ĉeĥa-hungara</h4>
<p class="first">La plej konservema solvo estas deklari la kombinojn <em>aŭ</em> kaj <em>eŭ</em> du unuopaj literoj; tiel la ĉeĥoj rigardas la kombinon <em>ch</em> unuopa litero, kiun ili lokas en sia alfabeto inter <em>h</em> kaj <em>i</em>:</p>
<blockquote>
<p class="quoted">a á b c č d ď e é ě f g <strong>h ch i</strong> í …</p>
</blockquote>
<p>kaj sekve en la vortaro</p>
<blockquote>
<p class="quoted"><em>Egypt</em> &lt; <em>echo</em> &lt; <em>ejhle</em></p>
</blockquote>
<p>(evidente, ĉar la ĉeĥa <em>ch</em> = <em>ĥ</em> &ndash; kaj laŭ la sonvaloro, kaj laŭ la loko en la alfabeto &ndash; tio estas la sama ordo kiel en Esperanto: <em>egipto</em> &lt; <em>eĥo</em> &lt; <em>ejo</em>).</p>
<p>Simile en la hungara alfabeto aperas 7 <strong>literoj</strong> <em>cs, gy, ly, ny, sz, ty, zs</em> (kaj vortaro listigas vortojn en tiu ordo: <em>cifera cukor csapadék</em> … &ndash; kp en Esperanto: <em>cifero</em> &lt; <em>cunamo</em> &lt; <em>ĉambro</em>).</p>
<p>Eĉ pli proksima analogio estus la litero Ы en la rusa alfabeto, kie la literon Ь modifas la ne plu ekzistanta signo (ne plu litero) I.</p>
<p>Alia analogio, bone konata al la esperantistoj, estas la uzo de <em>x</em> en la surogata skribo iksisma: <em>cx, gx, jx</em> … estas en tia skribo nedivideblaj simplaj literoj; kaj simile estus pri <em>aŭ, eŭ</em>.</p>
<p>Tiam la alfabeto de Esperanto iĝus 29-litera:</p>
<p><center></p>
<p>a <strong>aŭ</strong> b c ĉ d e <strong>eŭ</strong> f g ĝ h ĥ i j ĵ k l m n o p r s ŝ t <strong>u v</strong> z</p>
<p></center></p>
<p>Tio ŝajnas enkonduki la duliteraĵojn, kontraŭ kiaj Zamenhofo tiom energie protestis en <a href="#LR70">LR n-ro 70</a>; tamen logike tio estas uzo de iom komplikita diakritilo <em>ŭ</em>, simila al la ĉapeloj en <em>ĉ, ĝ, ĥ, ĵ, ŝ;</em> nemulte gravas, ke ĝi aperas en postpozicio, dum la ĉapeloj, en la supera pozicio.  Obĵeto kontraŭ la literoj <em>aŭ</em> kaj <em>eŭ</em> estas egalvalora al obĵeto kontraŭ la supersignoj.</p>
<p>La nomoj de tiuj du literoj povus esti <em>aŭ</em> kaj <em>eŭ</em>, kiel konvenas al la vokaloj; la nomo por la grafika elemento <em>ŭ</em> ne plu estas afero alfabeta (samkiel la supersigno de <em>ŭ</em> en la Fundamento ne estas difinita).</p>
<p>Ĉe tia difino la aspekto de la normalaj vortoj esperantaj neniel ŝanĝiĝas; ŝanĝiĝas la alfabeto kaj sekve la aranĝo de kelkaj artikoloj en la vortaroj:<br />
<center></p>
<p><em>atuto</em> &lt; <em>avo</em> &lt; <em>Azio</em> &lt; <em>aŭdi</em> &lt; <em>aŭtuno</em> &lt; <em>babili</em></p>
<p></center>
</p>
<p>Ĉe vortodivido la literoj <em>aŭ</em> kaj <em>eŭ</em> estas same nedivideblaj, kiel la rusa Ы: <em>kontraŭ-agi</em>, neniam <em>kontra-ŭagi</em>.</p>
<p>Ankaŭ la du uzojn de <em>ŭ</em> en interjekcioj necesos ŝanĝi: <em>kŭaks</em> → <em>kvaks</em>, <em>ŭa</em> → <em>ua.</em></p>
<p>La ĉefa problemo de tiu solvo konsistas en tio, ke restas la tento ekstrakti la diakritilon <em>ŭ</em> en apartan literon kaj reveni al la fundamenta alfabeto de la Ekzercaro &ndash; la kaptilo kiun Zamenhofo mem ne sukcesis eviti.  (Oni cetere atentu, ke la nuna uzo de la alfabeto devias de tiu en UV: UV traktas supersignojn simile al la lingvoj okcidentaj kaj listigas: <em>ĉe</em> &lt; <em>ced⋅</em> &lt; <em>cedr⋅</em> &lt; <em>ĉef⋅</em> … La nuna leksikografio esperanta sekvas la tradicion orienteŭropan, en kiu c kaj ĉ estas tute apartaj literoj.)</p>
<h4><a name="sec27" id="sec27"></a>Uzi super- aŭ subsignon</h4>
<p class="first">Alia memtrudiĝanta ideo estas uzi la tradician ĉapelon: â, ê:</p>
<p class="verse"> Â â: Âgusto, âtoro, ĉirkâ; hodiâ â morgâ matene.<br /> Ê ê: Êropo, lêtenanto, nêtrala, ênuko; psêdoêropa.
</p>
<p>Tio estus logika, sed tio tro devias de la internacia idealo latineca.  Tiu varianto ŝajnas tute senŝanca.</p>
<p>Cetere, mi dankas al kolego Kiselman pro la informo, ke simila fenomeno ekzistas en la lingvo islanda: kelkajn diftongojn oni signas per dekstra korno sur la litero prezentanta la diftongokernan sonon: á [aŭ], ó [oŭ], é [ĭε]. Samkiel en la lingvoj orienteŭropaj kaj Esperanto, la diakritaĵojn oni rigardas apartaj literoj, kun aparta loko en la alfabeto:
</p>
<p class="verse"> a <strong>á</strong> b d ð e <strong>é</strong> f …
</p>
<p>Tio devas bone funkcii en la islanda, ĉar en tiu lingvo, pro ĝia ekstrema purismo, la latinecaj internaciaĵoj malmultas.</p>
<h4><a name="sec28" id="sec28"></a>IFA-a ligilo</h4>
<p class="first">En la praktika uzo de IFA-transskriboj oni plej ofte lasas al la leganto la zorgon distingi inter hiato kaj diftongo:
</p>
<p class="verse"> Haut /haʊt/;
</p>
<p> aŭ markas la nesilaban elementon per diakritilo indikanta mallongecon &ndash; samkiel en Esperanto (ekz‑e «haŭto»).  Tamen tio estas ne tute ĝusta maniero, kaj ne en ĉiuj lingvoj por ĉiu diftongo eblas indiki la ĉefan kaj la kroman elementon.  Tial pli ĝusta maniero estas uzi eksterlinian arkan ligilon, superlinan (a͡u), aŭ sublinian (e͜u):</p>
<p class="verse"> A͡ugusto, a͡utoro, ĉirka͡u<br /> E͡uropo, le͡utenanto
</p>
<p>aŭ respektive
</p>
<p class="verse"> A͜ugusto, a͜utoro, ĉirka͜u<br /> E͜uropo, le͜utenanto
</p>
<p>Tio evidente prezentas tipografiajn malfacilaĵojn, kaj aspektas aĉe.</p>
<h3><a name="sec29" id="sec29"></a>Alfabeta aberacio</h3>
<p class="first">La problemoj de la ĵuse priskribitaj manieroj koherigi klarigas kiel aperis la problemo pri la fonemeco de <em>ŭ</em>.</p>
<p><strong>Unuflanke</strong>, Zamenhofo strebis al evidenta internacieco de la leksiko:</p>
<blockquote>
<p class="quoted">En la nuna tempo nenia esploranto jam dubas, ke la vortaro de lingvo internacia ne povas konsisti el vortoj arbitre elpensitaj, sed devas konsisti nepre el <em>vortoj romana-germanaj en ilia plej komune uzata formo</em> («Esenco kaj estonteco», ĉap. 7ª)</p>
</blockquote>
<p>Sekve necesis ke la vortoj latinaj, multaj el kiuj entenas la diftongon <em>aŭ</em>, aspektu kiel eble plej internacie.  Tial la unuliteraj diakritaĵoj kiel <em>âtoro</em> estis neakcepteblaj.  Ni tuj notu, ke tio ne koncernis la konsonanton <em>w</em>, kiun Zamenhofo kaj pliparto da postaj esperantistoj anstataŭigas aŭ per <em>v</em> (kiel en <em>Vaŝingtono, Kornvalo, Kromvelo, Otavo, Delavaro, Havajo, Halovino, Vikipedio, Vindozo</em>), aŭ per <em>u</em> (kiel en <em>vualo, Baldueno, mueli, kuiri, buduaro, dueli, Eduardo, ekspluati, jaguaro, jezuito, Luizo, Pantagruelo, repertuaro, Ruando, silueto, suomo, tualeto, Uagaduguo, zuavo …</em>).</p>
<p><strong>Aliflanke</strong>, Zamenhofo volis konstrui koheran kaj facile lerneblan sistemon, en kiu ne estu ambiguaĵoj similaj al la polaj <em>zaufany</em> [za.u…] (kp <em>praulo</em>) kaj <em>zautomatyzowany</em> [za͜ŭ…] (kp <em>aŭtomato</em>).</p>
<p>Principe eblis tre ŝparemaj manieroj por malambiguigo:</p>
<ul>
<li>uzi dividan streketon en nediftongaj au-kombinoj: <em>pra-ulo, bala-u;</em></li>
<li>uzi tremaon por marki plenvokalan [u] en tiaj kombinoj: <em>praülo, balaü</em> (kp la francajn <em>naïf, Noël</em> aŭ la greka-latinan <em>poëta</em>).</li>
</ul>
<p>Se Zamenhofo estus elektinta iun el tiaj malambiguigoj, neniu ekpensus pri aparta fonemo /ŭ/ &ndash; samkiel oni ne imagas apartan fonemon /ʊ̯/ por la germana.  La ideo, ke la litero <strong>ŭ</strong> signas <em>fonemon,</em> estas ŝuldata ne al la reala sonsistemo de la lingvo, sed al la doktrino, ke Esperanto havas strikte fonologian alfabeton.</p>
<h3><a name="sec30" id="sec30"></a><br />
<a name="sxava" id="sxava"></a>Nelatina alfabeto</h3>
<p class="first">La problemo do estas grandparte ŝuldata al la tradicio de la latina alfabeto.  Kiel la afero status ĉe alibaza alfabeto?  Nu, iuj el tiaj alfabetoj egale bone povas priservi ambaŭ solvojn.  Estkiel nelatinan alfabeton mi kutime konsideras la <a href="http://eo.wikipedia.org/wiki/%C5%9Cava_alfabeto#Por_Esperanto">Ŝava-Starlingan</a>.</p>
<p>En sia Starlinga formo, la alfabeto bonege realigas la unuan alternativon: ŭ=w, kaj eĉ grafike sugestas la ideon pri tio, ke /j/ kaj /w/ estas aferoj samspecaj (la signobildo de unu estas la signobildo de la alia, turnita je 180°).  Alivorte, ĝi prezentas la avantaĝon de unueca skribo <em>awtoro, Waŝingtono</em> &ndash; sed sen la ĝeno pri nekutimeco de <em>aw</em> (ĉar nenio estas apriore kutima en tia skribo).</p>
<p>Tamen ankaŭ la duan alternativon tiu signaro povas bonege realigi.  La Starlinga adaptaĵo permutis (kompare kun la anglalingva originalo) la signojn por /j/ (<em>yea</em>) kaj /w/ (<em>woe</em>); tio efektive pli oportunas en Esperanto.  Daŭrigante tiun modifon, oni povas uzi la diftongo-literojn <em>ice</em> kaj <em>age</em> por <em>aŭ</em> kaj <em>eŭ</em>. Rezultos jena alfabeto (kun ekzemplaj vortoj kaj ĉiuliteraĵo):
</p>
<p align="center"><img decoding="async" src="https://upload.wikimedia.org/wikipedia/commons/thumb/0/0c/Sxava-aux-eux.png/661px-Sxava-aux-eux.png" alt=""/></p>
<p>Mi preparis kelkajn specimenajn tekstojn en tiu diftonga alfabeto, interalie la bitlibrojn</p>
<ul>
<li>Unuel: Esenco kaj estonteco de la ideo de lingvo internacia. La ŝava-diftonga transskribo <a href="http://pok.heliohost.org/eo/tools/Sxava/esxe.pdf">en PDF</a>kaj <a href="http://pok.heliohost.org/eo/tools/Sxava/esxe.html">en HTML</a>.</li>
<li>Luyken: Pro Iŝtar. La ŝava-diftonga transskribo <a href="http://pok.heliohost.org/eo/tools/Sxava/pro_isxtar.pdf">en PDF</a>kaj <a href="http://pok.heliohost.org/eo/tools/Sxava/isxtar.html">en HTML</a>.</li>
</ul>
<p>En ambaŭ verkoj, samkiel en mutltaj aliaj, nenie aperas libera respondaĵo de <em>ŭ</em>.  Ĉe la bonaj aŭtoroj tia <em>ŭ</em> estas je pluraj grandoordoj malpli ofta, ol la malofta <em>ĥ</em>, kiun iuj volas ekstermi pro ĝia malofteco.</p>
<h3><a name="sec31" id="sec31"></a>[w] kiel alofono de /v/</h3>
<p class="first">La angla lingvo havas la du fonemojn /v/ kaj /w/.  Tamen pli ofte lingvo havas ne pli ol unu el ili: la germana kaj rusa posedas nur la fonemon /v/; la klasika Latino, la ukrajna, la ĉina posedas nur /w/. La diftonga alternativo ebligas uzi la sonon [w] kiel alofonon de /v/; por la rusa orelo tio sonus kiel ukrajna akĉento en ruslingva parolo: ĝi kaŭzas nenian problemon en komunikado.  Tia permesemo ne plu eblos ĉe la emancipa alternativo, oni devos distingi la du parolsonojn kiel apartajn fonemojn.</p>
<p>Verdire, tiu postulo jam ekzistas ĉe la liternomoj: <em>ŭo</em> ≠ <em>vo</em>.  Nu, mi plu opinias, ke fonologie la liternomo <em>ŭo</em> estas kontraŭsistema eraro. Ĝia kroma problemo estas, ke en la rusa prononco la liternomo <em>o</em> egale sonas kiel [ŭo] (vd <a href="#rusauo">supre</a>).</p>
<p>(Oni povus prezenti kelkajn aliajn parojn, kiuj tamen ne estas veraj opozicioj pro malsamaj silabadoj: <em>laŭi</em> ≠ <em>lavi</em>, kvankam ja <em>laŭ-i</em> kaj <em>la-vi</em>; <em>malgraŭe</em> ≠ <em>malgrave</em>, kvankam <em>malgraŭ-e</em> kaj <em>malgra-ve</em>; <em>naŭo</em> ≠ <em>navo</em>, kvankam <em>naŭ-o</em> kaj <em>na-vo</em> ktp. La lasta paro tamen redukteblas al <em>naŭ</em> ≠ <em>nav&#8217;</em> &ndash; ĉu ĉi tio sufiĉas kiel konvinka opozicio?)</p>
<h2><a name="sec32" id="sec32"></a>Konkludo</h2>
<p class="first">La Fundamento entenas du tavolojn: ĝi prezentas la lingvon Esperanto per tekstoj kaj vortaro (la objekta tavolo); kaj ĝi entenas certan teorion pri tiu lingvo (la meta-tavolo).  La objekta tavolo estas la viva korpo de la lingvo; la teorio estas speco de pakaĵo, la vestoj en kiuj Zamenhofo prezentis sian verkon.</p>
<p>La teorio apartenis al la 19ª jc, kiam la funkcia fonetiko ankoraŭ estis naskiĝanta, kaj ĝia koncepto pri parolsonoj estas iom simplisma (cetere, tia ĝi restas ĉe la ĝenerala publiko ĝis nun).  Tio influis la difinon de la alfabeto (kaj interalie, la liternomojn).  Estiĝis malkohero inter la propra, interna strukturo de la objekta tavolo, unuflanke; kaj la ne tute adekvata teorio, aliflanke.  Resume, la vesto ne estis bone almezurita (tio apenaŭ eblis ĉe la tiama modo).</p>
<p>Tiu malkohero kaŭzis streĉon, kiu restas fonto de provoj ŝanĝi la fonologian sistemon de la lingvo laŭ la teorio.  Parte tion kaŭzas la reala bezono esprimi la fremdan sonon [w] per la rimedoj de Esperanto; sed tiaj mankantaj parolsonoj abundegas, sufiĉas indiki la angla-hispanajn [θ] kaj [ð]; tamen neniam tiu manko kaŭzis eĉ malplejan provon modifi la fonologian sistemon de Esperanto.  Necesis kombino de la ekstera bezono kaj de la interna fendo, kian prezentas la teoria difekto en la difino de la alfabeto.</p>
<p>Estas du manieroj koherigi la tuton: konsekvence apliki la teorion, emancipante la literon <em>ŭ</em>, kio iom post iom ŝanĝos la objektan lingvon; aŭ koherigi la teorion al la interna strukturo.</p>
<p>Probable venkos la emancipo: ĝi bezonas nenian ŝanĝon en la ideologio, ĉiuj priskribaj vortoj restos la samaj (ŝanĝiĝos la interna strukturo, sed tion malmultaj rimarkos).  Alivorte, korekto en la vesto post pli bona almezurado estus afero okulfrapa, kiun rimarkos ĉiuj &ndash; kaj kiu nepre kaŭzos protestojn pri la netuŝebla Fundamento.  Politike pli facilas apliki ĥirurgion al la korpo, ŝanĝi la vivan organismon adaptante ĝin al la malnova vestaĵo; tion la publiko ne rimarkos.</p>
<h2><a name="sec33" id="sec33"></a>Notoj</h2>
<hr />
<p class="footnote"><a class="footnum" name="fn.1" href="#fnr.1">1.</a> «Iuj volas uzi Ŭ en ĉiaj pozicioj. Ili kreas vortojn, kiuj havas komencan aŭ postkonsonantan Ŭ: <em>Gŭatemalo</em>, <em>ŭato</em>, <em>ŭesto</em> k.s. Tiaj vortoj estas eraraj, oni uzu Gvatemalo, vato kaj okcidento» [PMEG].</p>
<p class="footnote"><a class="footnum" name="fn.2" href="#fnr.2">2.</a> <em>Dante</em> tr. <em>K. Kalocsay</em>: Infero. Literatura Foiro, 1979. P. 274.</p>
<p class="footnote"><a class="footnum" name="fn.3" href="#fnr.3">3.</a> И.А. Бодуэн де Куртенэ: Некоторые отделы «сравнительной грамматики» славянских языков. &ndash; Русский филологический вестник. Varsovio, 1881. Vol. 5. («Endas divergentojn [= alofonojn] ĝeneraligi en fonemojn». &ndash; Панов, 111)</p>
<p class="footnote"><a class="footnum" name="fn.4" href="#fnr.4">4.</a> Post la Revolucio, respondante demandaron en la Petrograda universitato, la demandon pri la «socia deveno» Bodueno respondis per «de la imperiestroj Bizanciaj».  Tamen li ne longe tiel provokis la novan reĝimon, kaj en la jaro 1818ª revenis Varsovion.</p>
<p class="footnote"><a class="footnum" name="fn.5" href="#fnr.5">5.</a> Панов М.В.: <em>Фонетика</em>. М.: Высшая школа, 1979. С. 10&ndash;11.</p>
<p class="footnote"><a class="footnum" name="fn.6" href="#fnr.6">6.</a> Samkie (<sup><a class="footref" name="fnr.5" href="#fn.5">5</a></sup>), p. 152.</p>
<p class="footnote"><a class="footnum" name="fn.7" href="#fnr.7">7.</a> Tia ŝanĝo tute regule okazas ankaŭ en pruntitaj radikoj, ekz-e <em>предыстория</em> (antaŭ-historio) aŭ <em>подынтегральный</em> (sub-Integrala). La apero de Ы en latina radiko ŝokas iujn, kaj ili preferas skribi (nenorme) <em>предъистория, подъинтегральный;</em> per tio ili fakte reinventas la praan formon de la litero Ы, kiu slavone estis la kombino <strong>ЪИ</strong> (tiel en multaj manuskriptoj), kaj kiun la tipografia ŝparemo transformis en la malpli larĝan (kvankam kontraŭsencan) kombinon <strong>ЬІ</strong>.</p>
<p class="footnote"><a class="footnum" name="fn.8" href="#fnr.8">8.</a> <em>John Wells</em>: Lingvistikaj aspektoj de Esperanto. UEA, 1989. P. 19, piednoto 6.</p>
<p class="footnote"><a class="footnum" name="fn.9" href="#fnr.9">9.</a> <em>Bertilo Wennergren</em>: La fonologio de Esperanto. «Akademiaj studoj 1988–1990». Bailieboro: Esperanto Press. P 203.</p>
]]></content:encoded>
					
					<wfw:commentRss>https://lingvakritiko.com/2014/01/21/duonvokaloj-kaj-diftongoj/feed/</wfw:commentRss>
			<slash:comments>5</slash:comments>
		
		<enclosure url="http://upload.wikimedia.org/wikipedia/commons/a/ac/Voiced_palatal_fricative.ogg" length="0" type="audio/ogg" />
<enclosure url="http://upload.wikimedia.org/wikipedia/commons/2/24/En-gnu.ogg" length="0" type="audio/ogg" />

			</item>
		<item>
		<title>Ĉu siĥo aŭ siko?</title>
		<link>https://lingvakritiko.com/2008/04/14/chu-sihho-au-siko/</link>
					<comments>https://lingvakritiko.com/2008/04/14/chu-sihho-au-siko/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Mon, 14 Apr 2008 03:35:37 +0000</pubDate>
				<category><![CDATA[Fonologio]]></category>
		<category><![CDATA[PIV]]></category>
		<category><![CDATA[Vortprovizo]]></category>
		<category><![CDATA[Elparolo]]></category>
		<category><![CDATA[Ĥ]]></category>
		<guid isPermaLink="false">http://lingvakritiko.com/?p=77</guid>

					<description><![CDATA[En la Plena Ilustrita Vortaro de 2006 (PIV2005) oni trovas la kapvorton &#8220;siĥ/o, sik/o&#8221; kun la difino &#8220;Membro de hinda komunumo, fondita en Panĝabo ĉ 1500 kiel monoteisma sekto&#8221;. En PIV2002 la kapvorto estis &#8220;Siĥ/o&#8221; &#8211; majuskle kaj sen la formo &#8220;[Ss]ik/o&#8221;. Se mia memoro ne trompas min, en la origina eldono de PIV el [&#8230;]]]></description>
										<content:encoded><![CDATA[<p>En la Plena Ilustrita Vortaro de 2006 (PIV2005) oni trovas la kapvorton &#8220;siĥ/o, sik/o&#8221; kun la difino &#8220;Membro de hinda komunumo, fondita en Panĝabo ĉ 1500 kiel monoteisma sekto&#8221;.</p>
<p>En PIV2002 la kapvorto estis &#8220;Siĥ/o&#8221; &#8211; majuskle kaj sen la formo &#8220;[Ss]ik/o&#8221;. Se mia memoro ne trompas min, en la origina eldono de PIV el 1970 estis &#8220;Sik/o&#8221;, sed en posta eldono oni aldonis erarotabelon, kiu &#8220;korektis&#8221; tion al &#8220;Siĥ/o&#8221;.</p>
<p>La aŭtoroj de PIV do grave ŝanceliĝis pri la dua konsonanto de tiu vorto. Jen aperis &#8220;siko&#8221;, jen &#8220;siĥo&#8221;, kaj jen ambaŭ. (La usklodemandon mi nun lasos flanken.) Kio do estas ĝusta? Ĉu estus Ĥ aŭ K en tiu vorto?</p>
<p><span id="more-77"></span></p>
<p>Kredeble plej multaj legantoj nun jam komencis pensi laŭ la kutimaj diskutofadenoj pri Ĥ. Tiun kompatindan fonemon kaj literon oni ja iel persekutadis en Esperanto. Jam Zamenhof proponis ĝin pli-malpli forlasi anstataŭigante ĝin ĝenerale per K. Multaj nuntempe akre kontraŭas tion, kaj entuziasme pledas por plua uzo de Ĥ. Sed eble la afero de &#8220;siĥo/siko&#8221; tute ne temas pri tio.</p>
<p>Por ke Esperanta vorto enhavu la fonemon Ĥ normale necesas, ke la nacilingva bazo por tiu vorto enhavu tiun saman (aŭ ege similan) fonemon. Povas temi pri la praetima formo nacilingva, aŭ pri formoj en aliaj lingvoj, kiuj pruntis tiun vorton. Ekzemple la vorto &#8220;eĥo&#8221; havas en Esperanto Ĥ, ĉar ĝi devenas de la Greka vorto <em>Ἠχώ</em>, kiu enhavas la konsonanton <em>ĥi</em>, kiu elparoliĝis kiel Ĥ en la post-klasika Greka lingvo. Ĥ-sonon enhavas ankaŭ la responda Pola vorto <em>echo</em>. Ekzistas do tute bonaj motivoj, ke la Esperanta vorto &#8220;eĥo&#8221; enhavu Ĥ-on.</p>
<p>Sed kiel statas do pri &#8220;siĥo/siko&#8221;? Kia estas ĝia formo en la naciaj lingvoj? Ĉu iuj el tiuj formoj enhavas Ĥ-sonon?</p>
<p>La vorto devenas el la Panĝaba lingvo, kiu estas parolata en Barato kaj Pakistano, kaj kiu estas la lingvo de plej multaj siĥoj/sikoj. Antaŭ jaroj mi provis esplori, kiel statas ĉi-rilate en la Panĝaba lingvo, kaj laŭ tio, kion mi tiam sukcesis eltrovi, ŝajnas, ke la Panĝaba lingvo efektive posedas sonon sufiĉe similan al nia Ĥ. Sed ĉiuokaze tiu sono ne enestas en la Panĝaba vorto por siĥo/siko. Tiu vorto enhavas anstataŭe spiran K-sonon, kio estas io tute alia ol Ĥ. La Panĝaban vorton oni povas transskribi kiel &#8220;sikkh&#8221; (la vokalo estas mallonga), kie la fina H reprezentas la H-similan spiron en la fino de K. Tial en multaj Latinliteraj lingvoj uziĝas la skribo &#8220;sikh&#8221;, ekzemple en la Angla, la Germana, la Franca kaj la Pola. Sed en neniu el tiuj lingvoj oni elparolas tiun vorton kun Ĥ-sono. Oni uzas ordinaran K-sonon.</p>
<div style="width: 400px; text-align: center; margin-left: auto; margin-right: auto">
<img decoding="async" src="/wp-content/uploads/2008/04/kunchapelaj_sikoj.jpg" alt="Sikoj ofte portas ĉapelon" /></p>
<p style="text-align: center"><em>Sikoj kunĉapelaj</em></p>
</div>
<p>Ĥ-sonon enhavas tamen unu el la du vortoj por siĥo/siko en la Hispana lingvo. Laŭ la Hispana Vikipedio oni uzas kaj <em>sij</em>, kaj <em>sikh</em>. La unua el tiuj formoj elparoliĝas kiel &#8220;siĥ&#8221; (kiel elparoliĝas la dua, mi ne scias, sed kredeble kiel &#8220;sik&#8221;).</p>
<p>Ĥ-sonon enhavas ankaŭ la responda Rusa vorto: <em>сикх</em> (= &#8220;sikĥ&#8221;). Ĝi efektive enhavas kaj K kaj Ĥ. Laŭ mia kompreno la Ĥ de tiu Rusa vorto redonas la spiran parton de la Panĝaba konsonanto, do pli-malpli H. La Rusa lingvo ja ne enhavas la sonon H, sed uzas en transprenado de fremdaj vortoj kun H anstataŭe Г (= G) aŭ Х (= Ĥ).</p>
<p>Krom la Hispana formo &#8220;sij&#8221; kaj la Esperanta &#8220;siĥo&#8221; mi ne konas alian okazon de Ĥ-sono uzata por la (la tuto de la) dua konsonanto de la Panĝaba vorto.</p>
<p>Pri la Hispana &#8220;sij&#8221; necesas mencii, ke <a href="http://es.wikipedia.org/wiki/Sikhismo#Nombre">laŭ la Hispana Vikipedio tio estas simpla transskriba eraro</a>:</p>
<div class="blokcitajho">
<blockquote>
<p>En muchos medios de comunicación en español se ha promovido el uso de las grafías &#8220;sij&#8221; y &#8220;sijismo&#8221;, que han sido aceptadas por el diccionario de la Real Academia Española en una edición reciente. No obstante, esta adaptación al español no es fiel al valor fonético de la secuencia consonántica &#8220;kh&#8221;, que no representa el sonido de la &#8220;j&#8221; castellana, sino el sonido &#8220;k&#8221; seguido de una leve aspiración. Esta transliteración inexacta se debe a que en algunos sistemas de transliteración el dígrafo &#8220;kh&#8221; corresponde a la jota castellana, por ejemplo en ruso, árabe o persa. Sin embargo, en las lenguas índicas, como el panyabí, el dígrafo &#8220;kh&#8221; transcribe la versión aspirada del fonema /k/.</p>
</blockquote>
<p class="traduko">(= En multaj Hispanlingvaj medioj disvastiĝis la skriboformoj &#8220;sij&#8221; kaj &#8220;sijismo&#8221;, kiuj estis akceptitaj de la vortaro de la Hispana Akademio en nova eldono. Tamen tiu Hispanigo ne estas fidela al la fonetika valoro de la konsonantosinsekvo &#8220;kh&#8221;, kiu ne reprezentas la sonon de la Hispana &#8220;j&#8221;, sed la sonon &#8220;k&#8221; sekvatan de malforta spiro. Tiu neekzakta transskribo ŝuldiĝas al tio, ke en kelkaj transliteradaj sistemoj la duliteraĵo &#8220;kh&#8221; respondas al la Hispana &#8220;j&#8221;, ekzemple en la Rusa, Araba kaj Persa. Ĉiuokaze, en la Hindaj lingvoj, kiel la Panĝaba, la duliteraĵo &#8220;kh&#8221; estas transskribo de la spira versio de la fonemo /k/.)</p>
</div>
<p>Estas eble, ke tiuj, kiuj volis &#8220;korekti&#8221; la originan PIV-an formon &#8220;Siko&#8221; al &#8220;Siĥo&#8221; faris tian saman eraron, pensante, ke la &#8220;kh&#8221; de &#8220;sikh&#8221; estas simila al ekzemple la &#8220;kh&#8221; de iuj sistemoj de transskribado de la Rusa lingvo, kie &#8220;kh&#8221; uziĝas por redoni la Rusan literon Х (= Ĥ).</p>
<p>Sed ekzistas ankaŭ la eblo, ke oni konscie kaj intence volis redoni la spiran K-sonon de la Panĝaba lingvo per Ĥ en Esperanto, kvankam spira K kaj Ĥ vere estas tre diferencaj sonoj. Mi reiru al la vorto &#8220;eĥo&#8221; kun ties Greka etimo <em>Ἠχώ</em>, aldonante, ke la origina elparolo de la litero <em>ĥi</em>en la klasika Greka lingvo ne estis Ĥ, sed spira K! Sed ordinare, kiam Esperanto transprenas nacilingvan vorton kun spira K-sono (el lingvo, kie ekzistas fonema distingo inter K spira kaj K senspira) oni uzas simplan K en Esperanto.</p>
<p>Konklude estas ĝusta en Esperanto nur la formo &#8220;siko&#8221;. Espereble en estonta eldono de PIV estos restarigita tiu formo, kaj forigita la miskreaĵo &#8220;siĥo&#8221;. Tio revenigos PIV-on al la origina kaj plene ĝusta stato de la unua eldono en 1970. En tio neniel rolas la ordinaraj argumentoj por aŭ kontraŭ Ĥ en Esperanto, ĉar tute ne temas ĉi-okaze pri anstataŭigado de origina Ĥ per K kun la intenco forigi aŭ limigi la uzon de Ĥ en Esperanto. Temas simple pri uzo de K, kie estu K kaj neniel Ĥ.</p>
]]></content:encoded>
					
					<wfw:commentRss>https://lingvakritiko.com/2008/04/14/chu-sihho-au-siko/feed/</wfw:commentRss>
			<slash:comments>6</slash:comments>
		
		
			</item>
		<item>
		<title>Silabo kaj silabado</title>
		<link>https://lingvakritiko.com/2006/12/20/silabo-kaj-silabado/</link>
					<comments>https://lingvakritiko.com/2006/12/20/silabo-kaj-silabado/#comments</comments>
		
		<dc:creator><![CDATA[Marc Bavant]]></dc:creator>
		<pubDate>Wed, 20 Dec 2006 18:16:46 +0000</pubDate>
				<category><![CDATA[Fonologio]]></category>
		<category><![CDATA[Gramatiko]]></category>
		<category><![CDATA[Poezio]]></category>
		<guid isPermaLink="false">http://lingvakritiko.com/2006/12/18/silabo-kaj-silabado/</guid>

					<description><![CDATA[1. Enkonduko Estas paradokse esei pri silabo, se konsideri, ke en Esperanto tiu ĉi nocio apenaŭ estas utila. La nuntempe plej populara gramatiko, t.e. Plena Manlibro de Esperanta Gramatiko [Wennergren&#160;2005], ĝin zorge evitas, kaj la verkoj, kiuj penas ĝin difini, faras tion en maniero tre surpriza, por ne diri tute fuŝa. Kiel konsolo ni rimarku, [&#8230;]]]></description>
										<content:encoded><![CDATA[<h3>1. Enkonduko</h3>
<p>Estas paradokse esei pri silabo, se konsideri, ke en Esperanto tiu ĉi nocio apenaŭ estas utila. La nuntempe plej populara gramatiko, t.e. <i>Plena Manlibro de Esperanta Gramatiko</i> [Wennergren&nbsp;2005], ĝin zorge evitas, kaj la verkoj, kiuj penas ĝin difini, faras tion en maniero tre surpriza, por ne diri tute fuŝa. Kiel konsolo ni rimarku, ke ankaŭ en ne-Esperanta lingvo&shy;scienco la fakuloj neniam vere interkonsentis pri la naturo de la objekto silabo, kaj emas pri ĝi teoriumi diverscele, ne tro zorgante pri eventuala aplikado de sia teorio al konkretaj problemoj.</p>
<p><span id="more-30"></span></p>
<p>Tamen, eĉ sen teoria difino de silabo, la nocio aperas ofte en la praktiko: ekzemple, kiam necesas dishaki la parolon por ĝin igi pli komprenebla al persono en malfavoraj aŭdkondiĉoj, aŭ pli impresa al persono malvolonte atentanta; aŭ kiam oni kantas, kio postulas, ke al difinita tono respondu difinita silabo; aŭ kiam vorto ne trovas lokon fine de linio kaj necesas transporti parton de ĝi al la posta linio; aŭ kiam oni verkas aŭ legas poezion, ĉar metriko baziĝas sur ritmaj sĥemoj, kiujn oni kutime esprimas uzante la nocion silabo.</p>
<p>En tiu ĉi eseo ni unue provos resumi la bazajn ideojn, kiujn eblas kolekti legante la ĉi-teman literaturon, ĝeneralan kaj lingvosciencan, E-lingvan kaj nacilingvan. Ĉi-okaze ni provos prezenti la diversajn nociojn kaj uzojn koneksajn al la ĉefnocio silabo. Due ni donos praktikan regulon de silabado kaj, surbaze de tio, prezentos la disputatajn teoriojn pri vokala longeco, pri vasteco de <i>o</i> kaj <i>e</i>, kaj aplikon de silaba longeco al la antikva metriko en Esperanto. Ni finos per prezento de komputila analizo de la vortostoko de [PIV&nbsp;2002], kio kondukos nin al kelkaj statistikaj rezultoj.</p>
<h3>2. Analizo de la ĝenerala literaturo</h3>
<p>Antaŭ ol komenci, indas doni naivan ideon pri la objekto de nia studo, nome la silabo. Ĉiu parolanto, almenaŭ de okcidentaj lingvoj, havas intuician komprenon pri tiu nocio. En Esperanto temas pri areto da fonemoj, konsistantaj el precize unu vokalo (<i>a</i>, <i>e</i>, <i>i</i>, <i>o</i>, <i>u</i>) kaj eventualaj konsonantoj, algluiĝintaj al la vokalo, jen antaŭ ĝi, jen post ĝi. Pli precize, ekzistas ia <i>konekseco</i> de silabo: tio signifas, ke ne povas esti, ke en vorto K<sub>1</sub>V<sub>1</sub>K<sub>2</sub>K<sub>3</sub>V<sub>2</sub> la konsonanto K<sub>2</sub> rilatus al la vokalo V<sub>2</sub>, kaj K<sub>3</sub> al V<sub>1</sub>, kion ni prezentos simbole per K*VK*<a NAME="PN1anc" HREF="#PN1sym"><sup>1</sup></a>. Por ĉiu silabo ekzistas do tia pozicio, ke ĉiuj post ĝi aperantaj fonemoj ne plu apartenas al la koncerna silabo. Kion nia naiva &bdquo;difino&rdquo; ne diras, estas kie situas tiu silabolimo.</p>
<h4> Plena Manlibro de Esperanta Gramatiko</h4>
<p>Kiel dirite, [Wennergren&nbsp;2005] tute ne uzas la nocion silabo. Se oni atente traserĉas la verkon, oni tamen trovas la frazon &bdquo;la akcento estas ĉiam sur la antaŭlasta silabo&rdquo;, kiu aperas en ĉapitro citanta la E-an version de la Fundamenta gramatiko (el la <i>Fundamenta Krestomatio</i>), sed Wennergren mem parolas pri akcentataj <i>vokaloj</i>, ne silaboj. </p>
<p>Ĉi-okaze indas demandi sin, ĉu vere la plilaŭteco, kutime nomata akcento, tuŝas nur la vokalojn, aŭ ankaŭ la apudajn konsonantojn. Estas evidente, ke la vokalo estas kutime la plej energia parto de silabo, kaj ke iuj konsonantoj havas tiel mallongan daŭron, ke malfacilas ĝuste percepti pligrandigon de ilia laŭteco, sed ni tamen faris eksperimenton, registrante malrapidan elaparolon de la frazo &bdquo;li koskoskos&rdquo; (kie <i>*koskoski</i> estas imagita verbo). Vd ĉi-sube la rezultantan grafikaĵon.</p>
<div align="center">
	<img decoding="async" id="image33" src="http://lingvakritiko.com/wp-content/uploads/2006/12/eseo-fonetiko-versio-por-lk_html_m673d0ddb.gif" alt="eseo-fonetiko-versio-por-lk_html_m673d0ddb.gif" style="width:99%" /><br />
	Ilustraĵo 2.1.: Akcento: silaba aŭ vokala?
</div>
<p>Dum la energia diferenco inter la du unuaj vokaloj <i>o</i> estas facile videbla, apenaŭ eblas noti diferencon inter la konsonantoj <i>k</i> (respektive <i>s</i>) de la samaj silaboj. Tamen la tria silabo havas tre videblan mallaŭtecon, kiu tuŝas ĉiujn ĝiajn fonemojn, ne nur la vokalon. Ni do restas ĉe la opinio, ke estas pli ĝuste konsideri akcenton kiel trajton de silabo, kiel diras la <i>Fundamento</i>, ol kiel trajton de vokalo, sed agnoskas, ke tio estas oportuna aproksimaĵo en gramatika manlibro, kiu volas eviti uzon de malfacile difineblaj nocioj.</p>
<h4>La Fundamento</h4>
<p>Ni jam aludis, ke la <i>Fundamento</i> uzas la nocion silabo, okaze de la gramatika regulo &#8470;10. Kompreneble mankas difino, sed la <i>ekzercoj de legado</i> &#8470;2 kaj &#8470;3 provizas interesan materialon, ĉar la legendaj vortoj estas dismetitaj laŭsilabe<a NAME="PN2anc" HREF="#PN2sym"><sup>2</sup></a> per dividstreko<span><a NAME="PN3anc" HREF="#PN3sym"><sup>3</sup></a></span> kaj prezentas apartan diakritan supersignon por noti la vokalon de la akcenta silabo. Estas interese rimarki, ke la laŭsilaba dismetado, kiu ne ŝajnas esti la celo de la ekzerco, ebligas prezenti diversajn  fonetikajn instruojn, kiujn ni povas jene ekspliciti:</p>
<ul>
<li>
<p> Ne miksu la literojn <i>c</i>, <i>ĉ</i>, <i>k</i>; <i>h</i>, <i>ĥ</i>; <i>g</i>, <i>ĝ</i>; <i>s</i>, <i>z</i>, <i>c.</i></p>
</li>
<li>
<p> La litero <i>h</i> estas elparolenda aparte, eĉ post alia konsonanto: ne temas pri digrafoj  (<i>pac-h&oacute;-ro</i>, <i>ses-h&oacute;-ra</i>, <i>bat-h&uacute;-fo</i>).</p>
</li>
<li>
<p> Duobligitaj vokaloj ne ekvivalentas al unu longa vokalo  (<i>r&eacute;-e</i>, <i>he-r&oacute;-o</i>, <i>kon-sc&iacute;-i</i>).</p>
</li>
<li>
<p> La vokalgrupoj <i>ae</i>, <i>oe</i>, <i>ue</i> prezentas nek diftongon, nek umlaŭton (<i>tra-e-t&eacute;-ra</i>, <i>he-ro-&eacute;-to</i>, <i>l&uacute;-e</i>).</p>
</li>
<li>
<p> La vokaloj <i>i</i> kaj <i>u</i> estas ĉiam silabofaraj, kontraste kun <i>j</i> kaj <i>ŭ</i> (<i>ba-l&aacute;-i</i>, <i>ru-&iacute;-no</i>/<i>pr&uacute;j-no</i>, <i>in-ĝe-ni-&eacute;-ro</i>; <i>ba-l&aacute;-u</i>, <i>tra-&uacute;-lo</i>/<i>fr&aacute;ŭ-lo</i>, <i>ĝu-&aacute;-do</i>).</p>
</li>
</ul>
<p>Kvankam eble malpli intencaj, filigrane aperas jenaj reguloj pri silabado:</p>
<ul>
<li VALUE=1>
<p> Ĉiu silabo enhavas precize unu vokalon.</p>
</li>
<li>
<p> Se du vokalojn apartigas unu konsonanto, la silabolimo situas antaŭ la konsonanto (<i>si-g&eacute;-lo</i>); tio validas ankaŭ, se la konsonanto estas ekfrota (<i>pro-c&eacute;-so</i>, <i>fe-l&iacute;-ĉa</i>, <i>p&aacute;-ĝo</i>).</p>
</li>
<li>
<p> Se du vokalojn apartigas du konsonantoj, la unua el kiuj estas eksploda kaj la dua estas flua (<i>l</i> aŭ <i>r</i>), la silabolimo situas antaŭ la eksploda (<del><i>p&aacute;-tro</i>, </del><i>ci-tr&oacute;-no</i>, <i>ci-pr&eacute;-so</i>, <i>ge-o-gra-f&iacute;-o</i>), sed en aliaj okazoj kun du disigantaj konsonantoj ĝi situas post la unua (<i>sis-t&eacute;-mo</i>, <i>v&eacute;r-so</i>, <i>l&aacute;ŭ-di</i>). </p>
</li>
<li>
<p> Derivita vorto ne obeas al specifaj reguloj por silabado (<i>ar-b&aacute;-ro</i>, <i>ko-k&eacute;-to</i>, <i>bo-n&aacute;-ĵo</i>, <i>pa-c&uacute;-lo</i>, <i>ju-r&iacute;s-to</i>, <i>Paŭ-l&iacute;-no</i>)<a NAME="PN4anc" HREF="#PN4sym"><sup>4</sup></a>. </p>
</li>
</ul>
<p>Koncerne la antaŭlastan &bdquo;regulon&rdquo; ni konfesu, ke ni senhonte ekstrapolis la donitaĵojn. Ja la ekzemploj kun eksploda kaj flua konsonantoj limiĝas al la interkrampe prezentitaj, do tute ne ampleksas ekzemplon kun&nbsp;<i>l</i>. Cetere <ins>enestas malfacile klarigeblaj nekoheraĵoj kiel <i>pá-tro</i> apud <i>ci-tró-no</i>, kaj</ins> la duan parton de la regulo kontraŭas la ekzemplo <i>li-kv&oacute;-ro</i>&#8230; kiu troviĝas samlinie kiel <i>&aacute;k-vo</i>!</p>
<p>La ekzercoj donas neniun firman regulon koncerne la trikonsonantajn grupojn, ĉar ili estas tro malmultenombraj (nur: <i>l&iacute;n-gvo</i>, <i>m&aacute;l-plej</i>, <i>im-pl&iacute;-ki</i>, <i>kon-sc&iacute;-i</i>). En tiuj kvar ekzemploj eblas diri, ke la silabolimo situas post la unua konsonanto, sed eksteraj kontraŭ&shy;ekzemploj kiel <i>Finn-lan-do</i> tuj prezentiĝas, eĉ se, sen plia teoria bazo, malfacilus klarigi, kial <i>Fin-nlan-do</i> estus malbona. </p>
<p>Por konkludi pri la instruoj de la <i>Fundamento</i> ni parenteze menciu, ke nia analizo de la vortprovizo de [PIV&nbsp;2002] montras, ke la supre cititaj reguloj ebligas difini la silabolimon en 96% de la okazaĵoj.</p>
<p>Sed en la <i>Fundamento</i> ekzistas alia aludo al silabo, nome en ĝia <i>Universala Vortaro</i>, ja ni tie trovas:</p>
<blockquote>
<p> <b>silab</b>&acute; syllabe | syllable | Sylbe | &#1089;&#1083;&#1086;&#1075;&#1098; | sylaba, zg&#322;oska</p>
<p> <b>silab</b>&acute;<b>i</b> &eacute;peler | to spell | buchstabiren | &#1095;&#1080;&#1090;&#1072;&#1090;&#1100; &#1087;&#1086; &#1089;&#1083;&#1086;&#1075;&#1072;&#1084;&#1098; | sylabizowa&#263;</p>
</blockquote>
<p>Kaj tuj pikas la okulon la nekohereco de la tradukoj de <i>silabi</i>: la tradukoj franca, angla kaj germana signifas <i>literumi</i>, dum la pola kaj rusa signifas <i>legi silabon post silabo</i>. Strange, ke tiu eraro ne ricevis pritrakton en la <i>Akademiaj korektoj</i>. Sed ĝi menciiĝas en la apendico <i>Lingvaj Rimarkoj</i> de Albault: li tie proponas, ke la vorto havu ambaŭ signifojn, agnoskante tamen, ke la signifo <i>literumi</i> estas malfacile klarigebla derivaĵo. </p>
<p>Eble pro tiu dekomenca dubo, por nomi la agon silabi, iuj aŭtoroj preferas ne uzi la terminon <b><span>silabado</span></b>, sed uzas <i>silab&shy;igado</i> (ekz-e en [Seppik&nbsp;1987:&sect;7]), <i>silabigo</i> (ekz-e en [Lindstedt&nbsp;1983] kaj [Vitali&nbsp;2001]), kaj eĉ <i>silabumo</i> (iafoje en la reto, pro la interesa paralelo kun <i>literumo</i>).</p>
<h4> Plena Analiza Gramatiko</h4>
<p>Plu serĉante difinon de la nocio silabo, ni nin turnu al [PAG&nbsp;1985]. En paragrafo &sect;19 kun la alloga titolo &bdquo;Silaboj&rdquo; ni trovas nur la sekvan informon:</p>
<blockquote>
<p> Ĉiu vokalo, escepte de <b>ŭ</b>, respondas al aparta silabo.</p>
</blockquote>
<p>Poste venas difino de silaboj longaj kaj mallongaj, sed nenio pli pri la difino de silabo mem! Cetere la donita frazeto estas tre lama. Ĝi kompreneble ŝokas pro la nerekta aserto, ke <i>ŭ</i> estus vokalo, sed tio estas konata tezo de tiu verko. Pli grave, kvankam ĝi entenas la informon, ke ĉiu vokalo devas sidi en aparta silabo, mankas en ĝi la egale grava informo, ke ĉiu silabo entenu unu el la vokaloj <i>a</i>, <i>e</i>, <i>i</i>, <i>o</i>, <i>u&nbsp;</i>! </p>
<p>Bonŝance, atentema leganto vidos fine de la paragrafo: </p>
<blockquote>
<p> Pri la silabado vd &sect;&sect; 14 B II kaj 21.</p>
</blockquote>
<p>Verdire paragrafo &sect;21 ne rilatas al silabado, sed al vasteco de vokaloj, al kiu ni poste revenos. Male, paragrafo &sect;14 efektive tuŝas la temon silabado, kvankam nerekte kaj nur parte.</p>
<p>Ja la ĉefa objekto de tiu paragrafo estas tranĉado de vortoj fine de linio. Tiu ĉi operacio meritas apartan nomon, ĉar ĝi estas unu el la malmultaj eblaj okazoj praktike apliki silabadon. Oni trovas la terminon <b><span>vortotranĉado</span></b> en [Wennergren&nbsp;2005]. En [Pokrovskij&nbsp;1995] aperas prefere <b><span>vortodivido</span></b> kaj referenco al iu termino <b><span>vortotransporto</span></b>, markita kiel Zamenhofa, kvankam la aŭtoro, kiun ni demandis, ne memoras ĝian precizan fonton. Efektive la rusa uzas la vorton <i>&#1087;&#1077;&#1088;&#1077;&#1085;&#1086;&#1089;</i> (transporto) por tiu operacio, kaj Zamenhof mem uzas la verbon <i>transporti</i> en [Zamenhof&nbsp;1962:&sect;66] ĉi-rilate, sed la termino <i>vortotransporto</i> ŝajnus signifi transporton de vorto, dum fakte temas pri transporto de vortoparto (de unu linio al la sekva). </p>
<p>Ni fermu la terminologian parentezon kaj revenu al [PAG&nbsp;1985], kiu ne nomas la operacion, sed difinas ĝin tre precize, male al la konsiloj de Zamenhof en la supre menciita <i>Lingva Respondo</i><a NAME="PN5anc" HREF="#PN5sym"><sup>5</sup></a>. Ni fidele, sed konciziginte, citu la tekston de PAG, intermetante komentojn.</p>
<blockquote>
<p> A- Vortojn, konsistantajn el pluraj gramatikaj partoj, oni dividu laŭ tiuj partoj, sed oni esceptu la finaĵon. Do: <i>ek-iri</i>, <i>kri-ante</i>, [&#8230;], <i>instru-ist-ino</i>, <i>long-vokala</i>.</p>
<p> B- Vortojn unuradikajn oni dividu laŭ silabado: </p>
</blockquote>
<p>Ĉar A kaj B estas la du solaj menciitaj ebloj, ni konkludas, ke ili estas inter si ekskluzivaj. Tamen la vortumoj &bdquo;konsistantaj el pluraj gramatikaj partoj&rdquo; kaj &bdquo;unuradikaj&rdquo; tute ne estas tiaj. Necesas revortigi la kondiĉon de A kiel &bdquo;konsistanta el pli ol unu morfemo krom la eventuala vortiga finaĵo&rdquo; (ni diros mallonge: <i>plurmorfema</i>), kaj la kondiĉon por B kiel &bdquo;konsistanta el unu morfemo krom la eventuala vortiga finaĵo&rdquo; (mallonge: <i>unumorfema</i>). </p>
<p>Post tio estos pli facile kompreni, ke la regulo donas neniun helpon por tranĉi vorton plurmorfeman kun longa radiko. Ekzemple, estas pluraj ebloj tranĉi <i>abituriento</i>, laŭ silabado, sed <i>abiturienteca</i> estas tranĉebla nur en unu loko, nome <i>abiturient-eca</i>, kio estas absurda limigo. Korolarie, kvankam ni uzas tiun ĉi paragrafon de PAG por konjekti la regulojn pri silabado, estas risko, ke ne ĉio en ĝi estos vastigebla al silabado de plurmorfemaj vortoj.</p>
<blockquote>
<p> a) se la silabojn ligas unu konsonanto, ĝi transiras al la dua silabo.</p>
</blockquote>
<p>Denove malpreciza vortumo: ne la silabojn ligas unu konsonanto, sed iliajn vokalojn. La koncerna konsonanto apartenas al la dua silabo, do ne estas ligilo inter la silaboj. Supozeble la problemo devenas de la insisto konsideri <i>ŭ</i> kiel vokalon, kio malebligas paroli pri &bdquo;la&rdquo; vokalo de iu silabo.</p>
<blockquote>
<p> b) se la silabojn ligas du konsonantoj, oni dividas la vortojn inter tiuj. Rim: Se la dua konsonanto estas likvido, ambaŭ konsonantoj povas kune transiri. Ne estas fiksebla provizore la divido ĉe <i>kv</i>, <i>gv</i>, <i>ks</i>, <i>kz</i>.</p>
</blockquote>
<p>La escepta statuso de likvido (alidire konsonanto <i>flua</i>) estas konata fenomeno ankaŭ en la  latin-greka metriko, kie ĝi tamen havas limigitan validecon<a NAME="PN6anc" HREF="#PN6sym"><sup>6</sup></a>. Notindas, ke, malgraŭ nemen&shy;ciado en la regulo, tiu escepto validas verŝajne nur, se la unua konsonanto estas eksploda aŭ frota, ja ni supozas, ke PAG ne konsilas silabi <i>ge-nro</i>. </p>
<p>La rimarko pri la grupoj finiĝantaj per <i>v</i>, <i>s</i> aŭ <i>z</i> estas trafa. Eble tiu ŝanceliĝo devenas de tio, ke en la <i>Fundamento</i> mankas ekzemplo kun <i>ks</i> aŭ <i>kz</i>, kaj, kiel ni jam vidis, ekzistas du kontraŭdiraj ekzemploj kun <i>kv</i>.</p>
<blockquote>
<p> c) se la silabojn ligas tri konsonantoj, unu restas ĉe la unua silabo kaj la du ceteraj transiras; tiaokaze, cetere, la tria konsonanto estas ĉiam likvido aŭ <b>v</b>.</p>
</blockquote>
<p>Por ĝuste interpreti la lastan aserton (&bdquo;ĉiam likvido aŭ <b>v</b>&rdquo;), necesas memori, ke por PAG la litero <i>ŭ</i> estas vokalo, do ke ekz-e en <i>a<u>ŭsk</u>ulti</i> ne ekzistas trikonsonanta grupo. Cetere, kiel jam dirite, ĉar la aŭtoroj limigas sian analizon al silabado de unumorfemaj vortoj, estas aŭtomate ekskludita ĉiu trikonsonanta grupo aperanta ĉe la limo de du morfemoj (ekz-e en <i>se<u>nsk</u>ue</i>, <i>pasi<u>ntj</u>ara</i> ktp). Sed eĉ kun tiuj drastaj limigoj la aserto restas malĝusta, kiel montras nia analizo de la vortostoko de [PIV&nbsp;2002]: <i>la<u>mbd</u>aismo</i>, <i>mu<u>mps</u>o</i>, <i>re<u>ntg</u>eno</i>, <i>ma<u>rks</u>ismo</i>, <i>tu<u>rkm</u>eno</i>, <i>bi<u>fst</u>eko</i>, <i>ple<u>jst</u>oceno</i>, <i>feno<u>lft</u>aleino</i>, <i>vo<u>ltm</u>etro</i>, <i>ka<u>pst</u>ano</i>, <i>ka<u>rdj</u>algio</i>, <i>e<u>jŝh</u>ornio</i>, <i>fra<u>ndz</u>i</i>, <i>spla<u>nkn</u>ologio</i>, <i>a<u>nth</u>elio</i>, <i>pa<u>rtn</u>ero</i>, <i>ro<u>stb</u>efo</i>, <i>se<u>nrj</u>uo</i>, <i>di<u>spn</u>eo </i>k.a., eĉ ne menciante nomojn geografiajn aŭ personajn. </p>
<blockquote>
<p> d) se la silabojn ligas kvar konsonantoj, oni dividas ilin po du.</p>
</blockquote>
<p>Ĉi tiu regulo estas diskutebla, sed tuŝas malmultajn vortojn, se ekskludi la plurmorfemajn. Ni tamen povas citi <i>ma<u>lstr</u>omo</i>, kiun ni prefere silabus kiel <i>mal-stromo</i>, ol kiel <i>mals-tromo</i>.</p>
<p>Pri la grupoj kun pli ol kvar konsonantoj la verko silentas, supozeble ĉar ĉiuj estas en kunmetitaj vortoj, escepte tamen de <i>a<u>ngstr</u>omo</i>.</p>
<p>Ni konklude diru, ke [PAG&nbsp;1985] estas aparte konfuza kaj nelogika. Kiel ni poste vidos, ĝi abunde uzas la nocion silabo por prezenti siajn disputvekajn tezojn pri vokala longo kaj vasteco, sed nenie diras la bazan aferon, nome, ke silabo estas ia grupo de fonemoj ĉirkaŭ unu vokalo. Bonŝance la reguloj pri vortotranĉado nerekte peras kelkajn regulojn pri silabado, kio povus sufiĉi por praktike difini la nocion silabo, sed tiuj reguloj estas esprimitaj en tro limigita kadro de unumorfemaj vortoj.</p>
<h4>La tuta Esperanto</h4>
<p>Facilas konjekti, ke pluraj homoj iĝis viktimoj de la mens-implika prezento de [PAG&nbsp;1985]. Eblan spuron de tio ni trovas en [Seppik&nbsp;1987:&sect;7]. Jen kion diras la teksto:</p>
<blockquote>
<p> Silabo estas sono aŭ grupo de sonoj, kiu estas elparolata per unu spiro. </p>
</blockquote>
<p>La difino estas klasika, kvankam malĝusta: facilas elparoli la ĵusan frazon per unu spiro! Sed ĝi almenaŭ prezentas la plej gravan ideon: aparta speco de songrupo.</p>
<blockquote>
<p> Ĉiu silabo povas enhavi nur unu vokalon: <i>si-la-bo, kre-to, fa-ci-la, tra-i-ri, te-ni, he-ro-o, ge-o-gra-fi-o, Es-to-ni-o</i>. <i>J</i> kaj <i>ŭ</i> ne estas vokaloj kaj tial memstaran silabon formi ne povas: <i>Eŭ-ro-po, laŭ-di, poŭ-po</i>, kaj: <i>aj-lo, soj-lo, ja-ro, jus-ta</i>. La silabigado okazas ĝenerale laŭ la samaj reguloj kiel en la aliaj lingvoj; <i>cit-ro-no</i> aŭ <i>ci-tro-no</i>, <i>prob-le-mo</i> aŭ <i>pro-ble-mo</i>.</p>
</blockquote>
<p>Jen bona bazo! Pri <i>citrono</i> la aŭtoro spitas la <i>Fundamenton</i>, proponante duan eblon, sed, kiel supre dirite, eĉ en la latin-greka metriko, de kiu ĝi devenas, tiu aparta regulo pri fluaj konsonantoj ne estas aŭtomate obeata<ins>, kaj la <i>Fundamento</i> mem hezitas (vd <i>pát-ro</i>)</ins>.</p>
<blockquote>
<p> Pro klareco estas rekomendinde ne intermiksi afiksojn, radikojn kaj gramatikajn finaĵojn: <i>tranĉ-il-o, patr-in-o, mal-akr-a, ba-nan-arb-o</i> (ne <i>&laquo;ba-na-nar-bo&raquo;</i>, ĉar tio estus malfacile komprenebla), <i>lav-akv-o</i> (ne <i>&laquo;la-vak-vo&raquo;</i>!). </p>
</blockquote>
<p>Aĥ, ĉu ni ĝuste komprenas, ke ĉe plurmorfemaj vortoj silabado devas respekti la inter&shy;morfeman limon, aldone al interna dismeto de plurvokalaj morfemoj? Oni do devus silabi <i>fa-ci-la</i>, sed <i>tranĉ-il-a</i>, <i>ar-bo</i>, sed <i>pom-arb-o</i>? Kia absurdaĵo!</p>
<blockquote>
<p> Praktikan valoron la silabigado havas tiam, kiam oni bezonas dividi iun vorton inter du linioj. Ĉe tio nepre evitu transporti solan gramatikan finaĵon, precipe <i>-n</i> kaj <i>-j.</i></p>
</blockquote>
<p>Kvankam ni ŝatus konjekti, ke la aŭtoro konfuziĝis kaj prezentis regulojn pri vortotranĉado sub la nomo silabado, jen la pruvo, ke la antaŭa alineo vere koncernis silabadon!  Estas tamen interese, ke lia sistemo aplikiĝas ankaŭ al tranĉado de plurmorfemaj vortoj kun longaj morfemoj. La ekzemplo <i>abiturienteca</i>, kiun PAG ne pritraktas taŭge, povas laŭ Seppik esti tranĉita jene: <i>a-bi-tu-ri-ent-ec-a</i>.</p>
<p>Kiom ajn stranga tio aspektas al ni, necesas konstati, ke plurajn apogantojn havas la ideo miksi en unu silabadan sistemon konsiderojn pure fonologiajn kaj vortfaradajn. Sufiĉas malfermi kongresan libron de kiu ajn lastatempa <i>Universala Kongreso</i> de UEA kaj rigardi  la lastan paĝon. Ni tie ekscios, ke </p>
<blockquote><p>
  ni-a di-li-gent-a ko-leg-ar-o en la-bor-o pac-a ne lac-iĝ-os
</p></blockquote>
<p>Tio ĉi montras strikte duŝtupan silabadon &ndash; intermorfeman kaj enmorfeman (laŭ la kutimaj silabadaj reguloj) &ndash;, kiu iom simpligas la sistemon de Seppik, duŝtupa nur por derivaĵoj kaj kunmetaĵoj. Por pli facile nomi la fenomenon, ni diros, ke la unua ŝtupo estas (<i>laŭ</i>)<i>morfema</i> kaj la dua estas <i>fonologia</i>.</p>
<h4>W&uuml;ster</h4>
<p>Sed Seppik ne estas la unusola, kiu preskribas, en iuj okazoj, laŭmorfeman silabadon. Ankaŭ W&uuml;ster prezentas en [W&uuml;ster&nbsp;1923] miksitan sistemon, en kiu silabado apogas sin parte sur laŭmorfema disdivido. Male al la supre cititaj aŭtoroj W&uuml;ster, kiel rigora terminologo, komencas per difino, eble ne memsufiĉa, sed jam komprenebla:</p>
<blockquote>
<p> Eine Silbe besteht aus einem alleinstehenden oder von Konsonanten begleiteten Selbstlaut. Jedem Selbstlaut entspricht also eine Silbe.<a NAME="PN7anc" HREF="#PN7sym"><sup>7</sup></a></p>
</blockquote>
<p>Preterpase, se ni ĝuste komprenas lian intencon, li identigas silabadon kaj vortotranĉadon, kio estas sufiĉe revolucia sinteno en Esperanto:</p>
<blockquote>
<p> Die Trennung von W&ouml;rtern in Silben erfolgt beim Sprechen und Schreiben in gleicher Weise.<a NAME="PN8anc" HREF="#PN8sym"><sup>8</sup></a></p>
</blockquote>
<p>Poste li priskribas la regulojn de silabado, kaj per tio kompletigas la difinon de silabo. </p>
<ul>
<li VALUE=1>
<p> Ĉe vortoj plurradikaj aŭ prefikse derivitaj estu silabolimo inter la koncernaj radikoj aŭ post la prefikso (<i>akv-amaso</i>, <i>sub-iri</i>, <i>mal-amo</i>, kaj eĉ <i>grand-era</i>, <i>ek-emi</i>, ĉe kiuj la sufikso rolas radike). </p>
</li>
<li>
<p> La pecojn, restantajn post la unuaŝtupa tranĉado, same kiel la aliajn vortojn, <u>inkluzive de derivaĵoj per sufiksoj</u>, oni tranĉadas laŭ reguloj<span> pli-malpli similaj al tiuj de la </span><i>Fundamento</i> (<i>facil-anima</i> &rarr; <i>fa-cil-a-ni-ma</i><span>;</span> <i>ko-ni-gi</i>, <i>di-se-co</i>). </p>
</li>
</ul>
<p>Pli precize, anstataŭ paroli pri apartigo de vokaloj per unu konsonanto, du, aŭ pli, W&uuml;ster prezentas nur unu elegantan regulon, kiu kovras ĉiujn okazojn:</p>
<blockquote>
<p> Der letzte von mehreren vokaltrennenden Mitlauten zu der nachfolgenden Silbe gerechnet wird, die weiteren Mitlaute zu der vorhergehenden Silbe.<a NAME="PN9anc" HREF="#PN9sym"><sup>9</sup></a></p>
</blockquote>
<p>La regulo validas ankaŭ, kiam la apartiga konsonantogrupo konsistas el unu konsonanto. Tamen li agnoskas ekziston de nedisigeblaj konsonanto&shy;paroj, al kiuj li alkalkulas la kutimajn parojn <i>pr</i>, <i>pl</i>, <i>tr</i> k.s., sed ankaŭ <i>vr</i>, <i>gv</i> kaj <i>kv</i>. </p>
<p>Konsekvenco de la eleganta regulo estas, ke li diverĝas de [PAG&nbsp;1985] kaj [PIV&nbsp;2002] (tuj prezentota) koncerne pritrakton de pli-ol-dukonsonantaj grupoj: laŭ li, nur la lasta konsonanto transiras al la posta silabo, do <i>kramp-fo</i>, <i>teks-to</i>, kontraste kun <i>kram-pfo</i>, <i>tek-sto</i> (laŭ PAG kaj PIV), kaj <i>tungs-teno</i><a NAME="PN10anc" HREF="#PN10sym"><sup>10</sup></a>, kontraste kun <i>tung-steno</i> (laŭ PAG), <i>tun-gsteno</i> (laŭ PIV). Interese tamen rimarki, ke la reguloj starigitaj de W&uuml;ster donas silabadon konforman al tiu de la <i>Fundamento</i> eĉ por <i>lin-gvo</i>, <i>im-pli-ki</i> (nedisigeblaj paroj) kaj <i>mal-plej</i> (prefikso), kaj ke nur <i>kons-ci-i</i> <ins>kaj <i>pa-tro</i></ins> al ĝi malobeas.</p>
<h4> Plena Ilustrita Vortaro</h4>
<p>Seniluziigite de tiu ĉi ĥaoso ni serĉu la sopiratan difinon en bona vortaro. Taŭga kandidato ŝajnas esti [PIV&nbsp;2002]. Jen kion ni en ĝi legas<a NAME="PN11anc" HREF="#PN11sym"><sup>11</sup></a>:</p>
<blockquote>
<p> <b>silabo &#8211;</b><span> (lingvoscienco)</span> Sonanto, apartigita de aliaj sonantoj per perceptebla mal&shy;grandiĝo de la sonoreco, kiun kaŭzas jen la plimalfortiĝo de la spirblovo, jen la intermeto de unu aŭ pluraj kontoidoj.</p>
</blockquote>
<p>Ha, jen finfine fakeca difino! Domaĝe nur, ke por ĝin kompreni, necesas koni la difinon de la aliaj fakvortoj aperantaj en ĝi. Sed [PIV&nbsp;2002] estas serioza vortaro kaj provizas ilin al ni:</p>
<blockquote>
<p> <b>sonanto</b> &#8211; Parolsono estigata per neniu obstaklo (vokaloj) aŭ per mininuma obstaklo (nazaloj, likvidoj, glitantoj).</p>
</blockquote>
<p>Bone. La unua ŝtupo estas klara: silabo estas vokalo aŭ iu el la konsonantoj <i>m</i>, <i>n</i>, <i>r</i>, <i>l</i>, <i>j</i>, <i>ŭ</i>, kondiĉe, ke ĝi plenumas specialan kondiĉon. Strange tamen, ke tio ne konformas kun nia naiva kompreno pri silabo, kiel &bdquo;grupo de fonemoj ĉirkaŭ vokalo&rdquo;&#8230; Kun tia difino la kandidataj silaboj en <i>paki</i> estas nur la vokaloj <i>a</i> kaj <i>i</i>, kaj ili estos efektivaj silaboj, se eblas pruvi, ke ilin apartigas &bdquo;perceptebla malgrandiĝo de la sonoreco&rdquo;. La difino afable evitigas al ni la penon kompreni la terminon sonoreco, ĉar ĝi donas la kondiĉojn, ĉe kiuj tia malgrandiĝo de sonoreco povas okazi. Sed necesas kompreni la terminon kontoido. Ni daŭrigu la deĉifradon:</p>
<blockquote>
<p> <b>kontoido</b> &#8211; Sono kun obstrukco, parta aŭ plena, de la voĉa kanalo (nevokoido).</p>
<p> <b>vokoido</b> &#8211; Parolsono, dum kies prononco la aero fluas el la buŝo super la meza parto de la lango sen enbuŝa frotado aŭ obstrukco.</p>
</blockquote>
<p>Aha&#8230; Jes, sendube, <i>k</i> kiel eksploda konsonanto prezentas obstrukcon de la voĉa kanalo kaj rajtas esti nomata kontoido. Do jen nia fiera respondo: la silaboj de la vorto <i>paki</i> estas <i>a</i> kaj <i>i&nbsp;</i>!</p>
<p>Por plu elprovi la difinon, ni demandu nin pri la silaboj de la vorto <i>iai</i>. Estas tri sonantoj, sed ĉu ilin apartigas ia kontoido? Ne, estas absolute nenio inter la du unuaj sonantoj, unuflanke, kaj la du lastaj, aliflanke<a NAME="PN12anc" HREF="#PN12sym"><sup>12</sup></a>. Ĉu eble estas sentebla ia malfortiĝo de la spirblovo? Ne nepre: la spirblovo povas esti tute konstanta, dum la voĉorganoj libere moviĝas en la buŝo por produkti la diversajn sonojn. Do jen interesa ekzemplo de vorto sen iu ajn silabo!</p>
<p>Alia provvorto estu <i>emi</i>. La sono <i>m</i> ja estas kontoido (ĉar la voĉa kanalo estas obstrukcata ĉe la buŝo), sed ankaŭ sonanto. Ni povas do apliki kaj la analizon de <i>paki</i>, kaj tiun de <i>iai</i>. Laŭ la aplikita analizo, oni konkludos, ke en tiu ĉi mirinda vorto estas du silaboj, nome <i>e</i> kaj <i>i</i>, aŭ neniu&#8230; Ne utilas daŭrigi la elprovon: la difino ne havas praktikan utilon.</p>
<p>En la sama artikolo troviĝas tamen difino de <i>silabi</i>:</p>
<blockquote>
<p> <b>silabi</b> &#8211; Montri per la prononco la silabojn de vorto, intermetante paŭzeton inter ĉiu el ili.</p>
</blockquote>
<p>Jes, tio bone respondas al la Fundamentaj tradukoj pola kaj rusa. Ni tamen volonte vastigus la vorton al jena signifo: <i>eltrovi la silabojn, konsistigantajn iun vorton</i>, t.e. al iu intelekta procezo, kies rezulto povas esti montrata skribe (la silaboj estas apartigitaj per dividstrekoj) aŭ parole (per paŭzetoj).</p>
<p>En la sama vortaro estas ankaŭ jena interesa termino:</p>
<blockquote>
<p> <b>silabolimo</b> &#8211; Limo, kiu apartigas du silabojn, antaŭ konsonanto, kiam la vokaloj estas apartigitaj per unu konsonanto (<i>a-mo</i>) aŭ per unu konsonanto plus likvido (<i>e-blo</i>, <i>ne-pre</i>), post la unua el ĉiu alia grupo de konsonantoj, kiam la vokaloj estas apartigitaj per pli ol unu konsonanto (<i>ar-mi</i>, <i>es-tro</i>, <i>tem-plo</i>).</p>
</blockquote>
<p>Jen finfine ni ricevas difinon, kvankam implicitan kaj nur E-rilatan: <i>silabo estas tio, kio situas inter la ĉi-supre difinitaj silabolimoj</i>. Interese kompari tiujn ĉi silabadajn regulojn, kun tiuj de [PAG&nbsp;1985]: kun miro ni konstatos, ke ili ne kongruas koncerne la lokon de silabolimo, kiam du vokalojn apartigas kvar konsonantoj!</p>
<h4>Provizora konkludo</h4>
<p>Ni ankoraŭ ne trovis precizan difinon de la nocio <b>silabo</b>, sed ni vidis, ke praktike povas sufiĉi la ideo, ke temas pri koneksa songrupo, apartigita de la antaŭa kaj posta samspeca objekto per iu abstrakta <b>silabolimo</b>, kies pozicion fiksas <b>silabadaj reguloj</b>, kaj ke <b>silabado</b> estas precize la operacio dismeti vorton aŭ frazon en silabojn. Silabado povas servi por <b>vortotranĉado</b>, sed  ekzistas neniu devigo, ke ambaŭ operacioj identu.</p>
<p>Retrorigardante al la analizitaj verkoj ni povas konstati, ke [W&uuml;ster&nbsp;1923], [PAG&nbsp;1985] kaj [PIV&nbsp;2002] donas silabadajn regulojn inter si sufiĉe similajn. Ili ne kontraŭdiras la instruojn de la <i>Fundamento</i>, sed ilin vastigas, kvankam en foje malsamaj direktoj. Aliaj aŭtoroj (ekz-e Seppik) aŭ tradicioj (kiel en la partituro de <i>La Espero</i>) enkondukas laŭmorfeman dismetadon en la silabadajn regulojn en maniero multe pli drasta, ol faris W&uuml;ster, kio rezultas en malobeo al la sistemo de la <i>Fundamento</i>. Jen resumo de la karakterizaj trajtoj de tiuj ses renkontitaj sistemoj koncerne silabadon:</p>
<div align="left">
<ul>
<table BORDER=0 CELLPADDING=5 CELLSPACING=0>
<tr VALIGN=TOP>
<td WIDTH=129><font SIZE=3><i><b>Fundamento</b></i></font></td>
<td WIDTH=551><font SIZE=3>Fonologia silabado, sed ekzemploj kun derivaĵoj per prefikso kaj kunmetaĵoj ne estas unusignife interpreteblaj pro koincido inter la silaba kaj morfema limoj.</font></td>
</tr>
<tr VALIGN=TOP>
<td WIDTH=129><font SIZE=3><i><b>PAG</b></i></font></td>
<td WIDTH=551><font SIZE=3>Fonologia silabado, sed mankas reguloj por la plurmorfemaj vortoj.</font></td>
</tr>
<tr VALIGN=TOP>
<td WIDTH=129><font SIZE=3><i><b>PIV</b></i></font></td>
<td WIDTH=551><font SIZE=3>Fonologia silabado, eble nesufiĉe nuancita.</font></td>
</tr>
<tr VALIGN=TOP>
<td WIDTH=129><font SIZE=3><i><b>W&uuml;ster</b></i></font></td>
<td WIDTH=551><font SIZE=3>Detale priskribita duŝtupa silabado: laŭmorfema unuaŝtupe kaj fonologia duaŝtupe, sed la laŭmorfema dismeto koncernas nur la derivaĵojn per prefikso kaj la kunmetaĵojn. Ĝi tuŝas nek sufiksojn, nek finaĵojn.</font></td>
</tr>
<tr VALIGN=TOP>
<td WIDTH=129><font SIZE=3><i><b>Seppik</b></i></font></td>
<td WIDTH=551><font SIZE=3>Silabado duŝtupa por la plurmorfemaj vortoj kaj unuŝtupa por la unu&shy;morfemaj. </font> </td>
</tr>
<tr VALIGN=TOP>
<td WIDTH=129>&bdquo;<font SIZE=3><i><b>La Espero&rdquo;</b></i></font></td>
<td WIDTH=551>
<p><font SIZE=3>Duŝtupa silabado: pure laŭmorfema unuaŝtupe, eĉ koncerne la vortigajn finaĵojn (tamen ne la kategoriajn), kaj fonologia duaŝtupe.</font></p>
</td>
</tr>
</table>
</ul>
</div>
<p>En la suba tabelo ni provizas ekzemplojn pri la maniero silabi laŭ tiuj sistemoj. Per rozkolora fono ni atentigas pri formoj kontraŭaj al tiuj de la <i>Fundamento</i>. Demando&shy;punktoj en iu fako signifas, ke la koncerna sistemo ne estas sufiĉe bone konata por decidi, kio estu la ĝusta formo. Aliflanke, formo kun steleto montras konjekton kun tre alta grado de verŝajneco. Tiuj ĉi duboj koncernas nur la tri sistemojn, en kiuj mankas formala priskribo de la reguloj. En la ceteraj, dubo ne devus ekzisti, krom en la PAG-a, kiu ja ne donas kompletan regularon. </p>
<p>Ne estas troigo diri, ke eĉ en la &bdquo;Fundamento-kongruaj&rdquo; sistemoj restas necertaĵoj rilate la lokon de silabolimo por pli-ol-du-konsonantaj grupoj, kaj malklaraĵoj ligitaj al eventualaj interagoj inter morfema kaj silaba strukturo de vortoj. </p>
<div align="center">
<table BORDER=1 BORDERCOLOR="#9999cc" CELLPADDING=5 CELLSPACING=0>
<tr VALIGN=TOP>
<th WIDTH=113>
<p>Fundamento</p>
</th>
<th WIDTH=114>
<p>PAG</p>
</th>
<th WIDTH=114>
<p>PIV</p>
</th>
<th WIDTH=114>
<p>W&uuml;ster</p>
</th>
<th WIDTH=114>
<p>Seppik</p>
</th>
<th WIDTH=110>
<p>&bdquo;La Espero&rdquo;</p>
</th>
</tr>
<tr VALIGN=TOP>
<td WIDTH=113><font SIZE=2>fa-ci-la</font></td>
<td WIDTH=114><font SIZE=2>fa-ci-la</font></td>
<td WIDTH=114><font SIZE=2>fa-ci-la</font></td>
<td WIDTH=114><font SIZE=2>fa-ci-la</font></td>
<td WIDTH=114><font SIZE=2>fa-ci-la</font></td>
<td WIDTH=110 BGCOLOR="#ffcc99"><font SIZE=2>fa-cil-a</font></td>
</tr>
<tr VALIGN=TOP>
<td WIDTH=113><font SIZE=2>ju-ris-to</font></td>
<td WIDTH=114><font SIZE=2>(<i>mankas regulo</i>)</font></td>
<td WIDTH=114><font SIZE=2>ju-ris-to</font></td>
<td WIDTH=114><font SIZE=2>ju-ris-to</font></td>
<td WIDTH=114 BGCOLOR="#ffcc99"><font SIZE=2>*jur-ist-o</font></td>
<td WIDTH=110 BGCOLOR="#ffcc99"><font SIZE=2>*jur-ist-o</font></td>
</tr>
<tr VALIGN=TOP>
<td WIDTH=113><font SIZE=2>??</font></td>
<td WIDTH=114><font SIZE=2>(<i>mankas regulo</i>)</font></td>
<td WIDTH=114><font SIZE=2>fa-ci-la-ni-ma</font>  </p>
<p><font SIZE=2>ba-na-nar-bo</font></p>
</td>
<td WIDTH=114><font SIZE=2>fa-cil-a-ni-ma</font>  </p>
<p><font SIZE=2>ba-nan-ar-bo</font></p>
</td>
<td WIDTH=114><font SIZE=2>*fa-cil-a-nim-a</font> </p>
<p><font SIZE=2>ba-nan-arb-o</font></p>
</td>
<td WIDTH=110><font SIZE=2>*fa-cil-a-nim-a</font> </p>
<p><font SIZE=2>*ba-nan-arb-o</font></p>
</td>
</tr>
<tr VALIGN=TOP>
<td WIDTH=113><font SIZE=2>ci-tro-no</font></td>
<td WIDTH=114><font SIZE=2>ci-tro-no</font></td>
<td WIDTH=114><font SIZE=2>ci-tro-no</font></td>
<td WIDTH=114><font SIZE=2>ci-tro-no</font></td>
<td WIDTH=114 BGCOLOR="#ffcc99"><font SIZE=2>ci-tro-no <i>aŭ</i> cit-ro-no</font></td>
<td WIDTH=110 BGCOLOR="#ffcc99"><font SIZE=2>*ci-tron-o</font></td>
</tr>
<tr VALIGN=TOP>
<td WIDTH=113><font SIZE=2>pat-ro</font></td>
<td WIDTH=114 BGCOLOR="#ffcc99"><font SIZE=2>pa-tro</font></td>
<td WIDTH=114 BGCOLOR="#ffcc99"><font SIZE=2>pa-tro</font></td>
<td WIDTH=114 BGCOLOR="#ffcc99"><font SIZE=2>pa-tro</font></td>
<td WIDTH=114 BGCOLOR="#ffcc99"><font SIZE=2>pa-tro <i>aŭ</i> pat-ro</font></td>
<td WIDTH=110 BGCOLOR="#ffcc99"><font SIZE=2>*patr-o</font></td>
</tr>
<tr VALIGN=TOP>
<td WIDTH=113><font SIZE=2>ak-vo</font></td>
<td WIDTH=114><font SIZE=2>(<i>mankas regulo</i>)</font></td>
<td WIDTH=114><font SIZE=2>ak-vo</font></td>
<td WIDTH=114 BGCOLOR="#ffcc99"><font SIZE=2>a-kvo</font></td>
<td WIDTH=114><font SIZE=2>??</font></td>
<td WIDTH=110 BGCOLOR="#ffcc99"><font SIZE=2>*akv-o</font></td>
</tr>
<tr VALIGN=TOP>
<td WIDTH=113><font SIZE=2>li-kvo-ro</font></td>
<td WIDTH=114><font SIZE=2>(<i>mankas regulo</i>)</font></td>
<td WIDTH=114 BGCOLOR="#ffcc99"><font SIZE=2>lik-vo-ro</font></td>
<td WIDTH=114><font SIZE=2>li-kvo-ro</font></td>
<td WIDTH=114><font SIZE=2>??</font></td>
<td WIDTH=110><font SIZE=2>??</font></td>
</tr>
<tr VALIGN=TOP>
<td WIDTH=113><font SIZE=2>kon-sci-i</font></td>
<td WIDTH=114><font SIZE=2>kon-sci-i</font></td>
<td WIDTH=114><font SIZE=2>kon-sci-i</font></td>
<td WIDTH=114 BGCOLOR="#ffcc99"><font SIZE=2>kons-ci-i</font></td>
<td WIDTH=114><font SIZE=2>??</font></td>
<td WIDTH=110><font SIZE=2>??</font></td>
</tr>
<tr VALIGN=TOP>
<td WIDTH=113><font SIZE=2>??</font></td>
<td WIDTH=114><font SIZE=2>ob-sti-na</font></td>
<td WIDTH=114><font SIZE=2>ob-sti-na</font></td>
<td WIDTH=114><font SIZE=2>obs-ti-na</font></td>
<td WIDTH=114><font SIZE=2>??</font></td>
<td WIDTH=110><font SIZE=2>obs-tin-a</font></td>
</tr>
<tr VALIGN=TOP>
<td WIDTH=113><font SIZE=2>lin-gvo</font></td>
<td WIDTH=114 BGCOLOR="#ffcc99"><font SIZE=2>ling-vo</font></td>
<td WIDTH=114 BGCOLOR="#ffcc99"><font SIZE=2>ling-vo</font></td>
<td WIDTH=114><font SIZE=2>lin-gvo</font></td>
<td WIDTH=114><font SIZE=2>??</font></td>
<td WIDTH=110 BGCOLOR="#ffcc99"><font SIZE=2>*lingv-o</font></td>
</tr>
<tr VALIGN=TOP>
<td WIDTH=113><font SIZE=2>??</font></td>
<td WIDTH=114><font SIZE=2>tung-ste-no</font></td>
<td WIDTH=114><font SIZE=2>tun-gste-no</font></td>
<td WIDTH=114><font SIZE=2>tungs-te-no</font></td>
<td WIDTH=114><font SIZE=2>??</font></td>
<td WIDTH=110><font SIZE=2>??</font></td>
</tr>
</table>
</div>
<div align="center">Tabelo 2.2.: Ekzemploj de silabado laŭ diversaj sistemoj</div>
<p>Ĉar videble lamas pritrakto de la temo en gramatikaj libroj kaj vortaroj, eblas esperi, ke pli precizan respondon ni povos trovi ĉe lingvistoj, kiuj supozeble posedas pli teorian, do pli efikopovan difinon de la nocio silabo.</p>
<h3>3. Analizo de lingvoscienca literaturo</h3>
<h4>Iom da terminologio</h4>
<p>Antaŭ ol prezenti la fakajn vidpunktojn pri silabo, necesas difini kelkajn terminojn. Ili ne havas speciale firman tradicion en Esperanto, ja krom du artikoloj de Van Oostendorp ne abundas literaturo ĉi-tema en nia lingvo, sed ni kontentiĝos per laŭvorta tradukado de la terminoj francaj-anglaj, kiuj ŝajnas regi en la kampo. </p>
<p>Unue indas enkonduki la terminon <b>segmento</b>, kiun ni uzos anstataŭ la pli banalan <b>parol&shy;sono</b><a NAME="PN13anc" HREF="#PN13sym"><sup>13</sup></a>. Ni jam diris, ke silabo estas prezentebla simbole per la skribaĵo K*VK*, kie K estas konso&shy;nanto kaj V vokalo. Nu, en aliaj lingvoj, V povas esti ne nur simpla vokalo, sed ankaŭ diftongo. Ĝi povas esti sonanto kiel <i>l</i>, <i>r</i> aŭ <i>n</i>, kaj fojfoje eĉ alispeca konsonanto<a NAME="PN14anc" HREF="#PN14sym"><sup>14</sup></a>. Sed, sendepende de ĝia preciza naturo, validas la postulo, ke en ĉiu silabo estu iu (<b>silabo</b>)<b>kerno</b> V (angle: <i>nucleus</i>, france: <i>noyau</i>, ruse: <i>&#1103;&#1076;&#1088;&#1086;</i>), ludanta la saman rolon kiel la vokalo en Esperanto. Segmenton kapablan iĝi silabokerno oni epitetas <b>silabofara</b> aŭ <b>silabiga</b><a NAME="PN15anc" HREF="#PN15sym"><sup>15</sup></a>. Krome, la komencan konso&shy;nantan grupon de silabo oni nomas <b>atako</b> (angle: <i>onset</i>, france: <i>attaque</i>, ruse: <i>&#1087;&#1088;&#1080;&#1089;&#1090;&#1091;&#1087;</i>), kaj la finan <b>vosto</b> (angle kaj france: <i>coda</i>, ruse: <i>&#1086;&#1090;&#1089;&#1090;&#1091;&#1087;</i>). La kernon kaj voston, kune konsideratajn, oni nomas <b>rimo</b> (angle: <i>rhyme</i>, france: <i>rime</i>)<a NAME="PN16anc" HREF="#PN16sym"><sup>16</sup></a>.</p>
<div align="center">
<table WIDTH=440 BORDER=1 BORDERCOLOR="#b3b3b3" CELLPADDING=2 CELLSPACING=0 RULES=NONE>
<tr VALIGN=TOP>
<td WIDTH=142><b>K*</b></td>
<td WIDTH=143><b>V</b></td>
<td WIDTH=142><b>K*</b></td>
</tr>
<tr VALIGN=TOP>
<td WIDTH=142> </td>
<td WIDTH=143>&#8212; kerno &#8212;</td>
<td WIDTH=142>&#8212; vosto &#8212;</td>
</tr>
<tr VALIGN=TOP>
<td WIDTH=142>&#8212; atako &#8212;</td>
<td COLSPAN=2 WIDTH=289>&#8212;&#8212;&#8212;&#8212;&#8212; rimo &#8212;&#8212;&#8212;&#8212;&#8212;</td>
</tr>
</table>
</div>
<p> Silabojn kun vosto oni epitetas <b>fermitaj</b>, kaj sen vosto <b>malfermitaj</b> (aŭ <b>nefermitaj</b>). Aldone, en pluraj lingvoj, ekzistas nocio pri longo de silaboj: oni ordinare epitetas <b>longaj</b> (aŭ <b>pezaj</b>) silabojn fermitajn, aŭ malfermitajn kun longa vokalo<a NAME="PN17anc" HREF="#PN17sym"><sup>17</sup></a>. Male, <b>mallongaj</b> (aŭ <b>malpezaj</b>) estas la silaboj malfermitaj kun mallonga vokalo.</p>
<p>Ni jam difinis la operacion silabado, sed indas havi apartan terminon por montri al la sama operacio, kiam oni ĝin faras post kunmeto de jam silabitaj elementoj: temas pri <b>resilabado</b> (angle: <i>resyllabification</i>, france: <i>resyllabation</i>). Ekzemple, kiam oni kungluas la tri morfe&shy;mojn <i>a-pud</i>, <i>ig</i> kaj <i>i</i>, kreiĝas nova silabado <i>a-pu-di-gi</i>, en kiu la antaŭaj vostoj <i>d</i> kaj <i>g</i> iĝas atakoj. Unu ŝtupon pli alte, kiam oni kunmetas vortojn por fari frazon, la sama procezo okazas: <i>bo-nan</i> plus <i>a-pe-ti-ton</i> fariĝas <i>bo-na-na-pe-ti-ton</i>. Kompreneble resilabado ne estas ĉiam deviga: eblas elparoli la morfemojn aŭ la vortojn kun intera paŭzo, kaj tiam resilabado ne okazas. Cetere ni ĉi-supre vidis, ke W&uuml;ster ne agnoskas resilabadon ĉe kunigo de prefikso al radiko (<i>mal-amo</i>), aŭ de du radikoj (<i>akv-amaso</i>)<a NAME="PN18anc" HREF="#PN18sym"><sup>18</sup></a>.</p>
<p>Fine ni menciu, ke ekzistas branĉo de lingvoscienco, kiu esploras la eblajn kombinojn de fonemoj, i.a. en silabojn. Ĝi nomiĝas <b>fonotaktiko</b>, kaj estas interese rimarki, ke pluraj lingvoj havas tre postulemajn silaborilatajn fonotaktikajn regulojn. Ekzemple, en la japana, la atako estas maksimume unukonsonanta kaj la vosto povas esti aŭ nula, aŭ <i>n</i>, sed nenio alia (simbole: K?Vn?<a NAME="PN19anc" HREF="#PN19sym"><sup>19</sup></a>). En la havaja ĉiuj silaboj nepre sekvas la modelon K?V. Kaj en la malnovbulgara ĉiu silabo estis malfermita, kiel en la havaja, sed kelkaj plur&shy;konsonantaj atakoj<a NAME="PN20anc" HREF="#PN20sym"><sup>20</sup></a> estis eblaj.</p>
<h4>Graveco de la silabo</h4>
<p>Fonotaktikaj reguloj montras, ke silabo povas esti tre grava nocio en iuj lingvoj. La parolantoj de tiaj lingvoj havas firman konscion pri tio, kio ne povas esti silabo de ilia lingvo, kaj tio kondiĉas la asimiladon de pruntitaj fremdaj vortoj<a NAME="PN21anc" HREF="#PN21sym"><sup>21</sup></a>, aŭ la senton pri fremdeco de neasimilataj formoj.</p>
<p>Estas konate ankaŭ, ke de diakronia vidpunkto la fonetikaj ŝanĝoj en iu lingvo ofte havas rilaton kun la silaba strukturo: malforteco de la vostaj konsonantoj, prozodiaj procezoj akompanantaj ilian malaperon, aspiraciiĝo aŭ afrikatiĝo de eksplodaj atakoj ktp. En tiuj ŝanĝoj povas roli ankaŭ akcento, kaj ni ĉeokaze memoru, ke en pluraj lingvoj la vorta akcento dependas de la silaba strukturo kaj pli precize de la longo de ties silaboj: tiel estas ekzemple en la latina, la araba kaj la sanskrita<a NAME="PN22anc" HREF="#PN22sym"><sup>22</sup></a>.</p>
<p>Kompreneble, aparte gravan rolon ludas silabo en la t.n. unusilabaj lingvoj, t.e. la lingvoj, kies ĉiuj morfemoj estas unusilabaj<a NAME="PN23anc" HREF="#PN23sym"><sup>23</sup></a>, kiel la ĉina kaj la vjetnama. En la ĉina ĉiu skriba signo valoras kiel unu silabo. La ĉina skribsistemo estas principe ideografia, sed eblas iufoje uzi la signojn ankaŭ fonetike, ekzemple por transskribi fremdajn vortojn: ofte menciata estas la vorto <font FACE="Lucida Sans Unicode"><span LANG="zh-CN"><font SIZE=2>&#32500;&#20182;&#21629;</font></span></font><i>w&eacute;it&#257;m&igrave;ng</i> (vitamino). Ni ne forgesu, ke apud la ideografiaj kaj alfabetaj ekzistas en la mondo pluraj vere silabaj skribsistemoj<a NAME="PN24anc" HREF="#PN24sym"><sup>24</sup></a>. </p>
<p>Aldone, en pluraj lingvoj, silabo ludas gravan rolon en poetiko. En iuj, metriko baziĝas sur kontrasto inter akcentaj kaj senakcentaj silaboj (<b>akcenta metriko</b>), en aliaj, sur nombro de silaboj en versoj (<b>silabonombra metriko</b>), kaj en triaspecaj, sur kontrasto inter longaj kaj mallongaj silaboj (<b>silabomezura metriko</b>). Al ĉi-lastaj apartenas i.a. la latina, la malnovgreka kaj la sanskrita. Ĉe ili, kiel supre dirite, silaba longo rilatas kun silaba fermiteco, kaj en pluraj okazoj la preciza loko de silabolimo gravas por taksi, ĉu verso estas ĝusta aŭ ne. </p>
<p>Tamen, jam de la komenco ni diris, ke la nocio silabo ne ludas gravan rolon en Esperanto: efektive, kadre de la akceptita teorio, ĝi povas servi nur por paroli pri akcento, metriko, duonvokaloj kaj vortotranĉado. Kaj ni vidis, ke eblas tute forĵeti la nocion, ĉar akcento povas esti konsiderata kiel eco de vokalo, anstataŭ de silabo, do metriko povas baziĝi sur alterno de vokaloj akcentaj kaj senakcentaj. Duonvokaloj siaflanke povas esti prezentataj kiel konso&shy;nantoj, kaj tio sufiĉas por apliki la akcentan regulon. Fine vorto&shy;tranĉado restas afero pli-malpli libera, malgraŭ la preciza kodigo fare de [PAG&nbsp;1985] kaj [W&uuml;ster&nbsp;1923], i.a. pro la aŭtori&shy;tateco de la <i>Lingva Respondo</i> de Zamenhof, kiu eĉ ne aludis al la ebla rolo de silabado en ĝi. </p>
<p>Se ni provas fari pli profundan analizon kaj trovi silaborilatajn fonotaktikajn regulojn, ni frontas malfacilaĵojn: ja Esperanto prenis sian vortostokon el diversaj fontoj &ndash; latina, latinida, ĝermana, greka (por citi la plej gravajn) &ndash;, kaj temas pri fontoj sen aparte postulemaj aŭ inter si koheraj fonotaktikaj reguloj. Ni memoru, ke la greka enkondukis en Esperanton multajn konsonantajn grupojn, foje eĉ atakojn, kiujn oni ne trovas aliloke: <i>mona<u>rĥ</u>o</i>, <i><u>tl</u>aspo</i>, <i><u>gn</u>omo</i>, <i><u>kt</u>enoforo</i>, <i><u>tm</u>ezo</i>, <i><u>mn</u>emoniko</i>, <i>mi<u>gd</u>alo</i><span>, </span><i>i<u>ĥt</u>io<u>pt</u>erigo</i> k.a. Sed ĉu oni rajtas forbari tiajn vortojn el la analizo pretekstante, ke ili estas &bdquo;fremdaj&rdquo; aŭ &bdquo;fakaj&rdquo;? Ĉu oni rajtas forbari ankaŭ <i>Ŝjiano</i>, <i>kŝatrio</i>, <del>Mbanano</del><i>Mbabano</i>, ĉar fremdaj, kvankam ili ja estas esperantigitaj? Verŝajne ne, same kiel oni ne rajtas limigi la analizon al unuradikaj vortoj, eĉ se danke al tio oportune malaperas la demando pri ĝusta silabado de vortoj kiel <i>la<u>ŭsp</u>erte</i>, <i>pa<u>ŭsp</u>apero</i>, <i>fi<u>rstl</u>inio</i>, <i>te<u>kstpr</u>ilaborilo</i>, <i>fa<u>ŭltsp</u>egulo</i>, <i>e<u>ksskl</u>avo</i> k.a. Aldone al ĉio ĉi necesas konsideri ankaŭ la eliziitajn substan&shy;tivojn, ĉe kiuj eblas atendi ekzotajn vostojn kiel en <i>zeŭgm&rsquo;</i>, aŭ <i>zemstv&rsquo;</i>&nbsp;!</p>
<p>Ni do rigardu, kion la lingvistoj havas por diri pri tiaj demandoj.</p>
<h4> Kelkaj silabaj teorioj laŭ De Groot</h4>
<p>Ni komencos per skiza analizo de la sinteza artikolo [De&nbsp;Groot&nbsp;1926], en kiu la aŭtoro prezentas kelkajn silabajn teoriojn de sia epoko. Ĉiuj tiuj teorioj provas eltrovi iun fizikan parametron, kies variado donus sciencan bazon al silabado.  </p>
<ul>
<li VALUE=1>
<p> Iuj aŭtoroj  asertas, ke silabo distingiĝas per specifa silaba &bdquo;akcento&rdquo;. Manke de pli preciza difino, Saussure pravas kritiki la difinon rimarkigante, ke ĝi estas cirkla. Ŝajnas, ke tiu akcento povus esti konceptata kiel la momento de relative plej forta streĉiteco de la artikulaciaj organoj, sed eĉ se ni akceptus ĝin, tia difino ne donus la detalan enhavon de ĉiu silabo, nur eventuale la pozicion de ĝia kerno.<a NAME="PN25anc" HREF="#PN25sym"><sup>25</sup></a></p>
</li>
<li>
<p> Por aliaj aŭtoroj ĉiu silabo respondas al aparta spirblovo. Pritraktante la difinon de [Seppik&nbsp;1987] ni jam diris, ke per unu spirblovo eblas elparoli plurajn silabojn. De Groot aldonas, ke ĉe tio tute ne malaperas la impreso aŭdi plurajn silabojn.<a NAME="PN26anc" HREF="#PN26sym"><sup>26</sup></a></p>
</li>
<li>
<p> Laŭ Saussure silabo konsistus en sinsekvaj malfermo kaj fermo de la voĉa kanalo. Transiro de fermo al malfermo montrus la silabolimon. Tamen ne mankas ekzemploj, ĉe kiuj la atako entenas fermon (kiel en la nederlanda  <i>&#8216;t stond</i>) kaj la vosto malfermon (kiel en la germana <i>Obst</i>).</p>
</li>
<li>
<p> Iom alian kriterion proponas Sievers kaj Jespersen: laŭ ili silabo karakteriziĝus per sinsekvaj kresko kaj enventuala malkresko de sonoreco<a NAME="PN27anc" HREF="#PN27sym"><sup>27</sup></a>, kio ilin kondukas difini skalon de relativa sonoreco por ĉiuj parolsonoj. Sed De Groot rimarkigas, ke tiu difino ne helpas difini la lokon de la silabolimo, ekzemple ĉar ĝi ne klarigas, en kio la elparolo <i>pa-trem</i> distingiĝas disde <i>pat-rem</i>, kvankam ambaŭ prezentas akustike percepteblan diferencon en silabado. </p>
</li>
<li VALUE=1>
<p> Plue, aliaj aŭtoroj emfazas, ke la elparolo de la konsonantoj ne samas, se ili troviĝas en atako aŭ en vosto. Oni do havus konsonantojn eksplodajn (en atako) kaj implodajn (en vosto).</p>
</li>
</ul>
<p>Aldone al tiu historia trarigardo De Groot proponas la propran teorion, en kiu li difinas silabon kiel la minimuman ritman grupon. Ni tamen ne aŭdacos detaligi tiun ĉi teorion, kiu baziĝas sur malfacile kapteblaj nocioj kiel &bdquo;ritma sento&rdquo;, rilatigata al la plezuro krei aŭ percepti ritmajn sonojn.</p>
<h4> Pliaj disvolviĝoj: ekstersilabeco, katalekto, moraoj&#8230;</h4>
<p>De post [De Groot&nbsp;1926] okazis multaj disvolviĝoj de la silaba teorio de Jespersen. La obĵeto pri la loko de silabolimo montriĝis superebla, ĉar sufiĉas konsideri la diferencon de sonoreco kaj meti la silabolimon inter fonemoj prezentantaj maksimuman falon de sonoreco<a NAME="PN28anc" HREF="#PN28sym"><sup>28</sup></a>. Sed tio postulas asigni konvencian sonorecan valoron al ĉiu segmento kaj la rezultoj povas malsami depende de la konvencio. </p>
<p>Pli grava montriĝis la neceso kompletigi la teorion por mildigi ĝiajn mankojn. Estis rimarkite, ke la fonemoj <i>s</i> kaj <i>ŝ</i> tre ofte malobeas la regulojn, pro kio oni rekomendis ilin konsideri &bdquo;ekstersilabaj&rdquo;&#8230; Aldone, la franca <i>boucle</i> aŭ la Esperanta <i>bukl&rsquo;</i> estas ĝenaj unusilabaj vortoj, ĉar de <i>k</i> al <i>l</i> la sonoreco kreskas, eĉ se iom malpli, ol de <i>k</i> al vokalo. Ĉi-rilate la teorio bone taŭgas por lingvoj kun sonantaj silabokernoj, kiel la angla, en kiu oni senprobleme konsideras <i>buckle</i> dusilaba, sed malpli por aliaj. Por ŝtopi la breĉon kaj iel provizi respondaĵon al la ekstersilabaj segmentoj, oni enkondukis segmentojn &bdquo;<b>katalektajn</b>&rdquo;, t.e. neekzistantajn, sed ludantajn rolon en la silaba strukturo<a NAME="PN29anc" HREF="#PN29sym"><sup>29</sup></a><sup>,</sup><a NAME="PN30anc" HREF="#PN30sym"><sup>30</sup></a>. Danke al tiu ĉi truko eblas silabi <i>bukl&rsquo; </i><span>kiel </span><i>bu-kl&rsquo;</i><span>, t.e. kun dua silabo </span><i>kl</i><span>, kies kerno ne estas la sonanto </span><i>l</i><span> (kiel estus en la angla), sed ja la mankanta vokalo </span><i>o</i><span>. Restas la problemo, ke </span><i>boucle</i><span> kaj </span><i>bukl&rsquo;</i><span> estas unusilabaj en siaj respektivaj metrikoj, ne dusilabaj. Tia malkongruo tamen ne tro ĝenas la fakulojn. Kiel substrekas [Angoujard&nbsp;1997:18]:</span></p>
<blockquote>
<p>Telle que d&eacute;crite par les th&eacute;ories phonologiques contemporaines, la syllabe n&#8217;est pas un objet m&eacute;trique.<a NAME="PN31anc" HREF="#PN31sym"><sup>31</sup></a></p>
</blockquote>
<p>Ŝajnas al ni, ke se tiel estas, la teorio perdas grandan parton de sia praktika valoro, kaj eĉ substanco. Cetere, se sur la kampo de parolsonoj oni facile perceptas la diferencon inter la fonetika aliro kaj la fonologia (unu fonemo povas havi pluraj alofonojn), la distingo ne tiom valoras sur la kampo de silaboj. Aspektas klare, ke silabo estas malfacile karakterizebla akustike, sed pritrakti la demandon fonologie nur per abstraktaj teorioj eble maltrafas la celon.</p>
<p>Ni ĉi-supre enkondukis la nociojn <i>atako</i>, <i>rimo</i>, <i>kerno</i>, <i>vosto</i>, kiel oportunajn terminojn, sed kiam oni parolas pri la <b>atak-rima teorio</b>, oni aludas al maniero preni en kalkulon la tempan dimension per interrilatigo inter la strukturaj elementoj de la silabo kaj <b>tempaj intervaloj</b> (angle: <i>x-slots</i>) atribueblaj al tiuj elementoj. Oni interrilatigas ankaŭ la tempajn intervalojn kaj la segmentojn laŭ la ĝenerala principo, ke ĉiu segmento okupas unu intervalon, se mallonga, aŭ pli, se longa aŭ &bdquo;kompleksa&rdquo;, kaj ke iuj intervaloj povas resti malplenaj, ekzemple pro katalekteco aŭ pro speciala eco de la struktura sĥemo<a NAME="PN32anc" HREF="#PN32sym"><sup>32</sup></a>.</p>
<p>Ekzistas konkurenca teorio, nomata <b>moraa teorio</b> &ndash; el la latina <i>mora</i> (prokrasto) &ndash;, kiu provas uzi tempajn nociojn kiel bazon de la silaba strukturo. <b>Morao</b> estas speco de tempa intervalo, sed la maniero kalkuli moraojn malsamas. La atako estus tempe sensignifa, t.e. okupas neniun moraon. La vokala kerno okupas unu moraon, se mallonga, du se longa. Kaj la vosto aŭ okupas apartan moraon, aŭ dividas tiun de la vokalo, aŭ estas tempe sensignifa&#8230; depende de la lingvo kaj de la oportuneco por la esploristo. Entute silabo povas havi maksimume du moraojn kaj tio pli-malpli respondas al la distingo inter silaboj longaj kaj mallongaj<a NAME="PN33anc" HREF="#PN33sym"><sup>33</sup></a>. Kiel montrite en [Oostendorp&nbsp;2005], ne estas klare, ĉu tia simpligita konsidero de tempa percepto sufiĉas por priskribi fenomenojn ligitajn kun pli komplika skalo de silaba pezeco. </p>
<p>Ni nun provu vidi, kiamaniere aplikiĝas al Esperanto la atak-rima teorio.</p>
<h4>Van Oostendorp</h4>
<p>Van Oostendorp multe verkis pri fonologio. Nin aparte koncernas liaj artikoloj pri la Esperanta silabo. En la bibliografio ni citas tri el ili, sed ĉi tie fokusiĝos al [Oostendorp&nbsp;1999], angla traduko post ioma modifo de [Oostendorp&nbsp;1994]. La celo de la analizo ne estos resumi la tezojn de la aŭtoro kaj la principojn, kiujn li eltrovas, sed kritike elstarigi liajn hipotezojn kaj metodojn, kaj taksi, kion praktikan donas al ni lia instruo.</p>
<p>La aŭtoro agnoskas la ĝeneralan kadron de la atak-rima teorio kaj la <i>Jespersen</i>-an principon pri sonoreco, kun la sekva skalo:</p>
<div align="center">{<i>a</i>, <i>e</i>, <i>i</i>, <i>o</i>, <i>u</i>} &gt; {<i>j</i>, <i>ŭ</i>, <span>(</span><i>v</i><span>)</span>} &gt; {<i>l</i>, <i>r</i>} &gt; {<i>m</i>, <i>n</i>} &gt; ceteraj konsonantoj</div>
<p>Li provas eltrovi principojn aplikeblajn i.a. al la atako kaj rimo de silabo en nekunmetitaj vortoj. Koncerne la atakon li hipotezas, ke la vortokomencaj konsonantaj grupoj donos bonan bildon pri la eblaj atakoj:</p>
<blockquote>
<p> I silently assumed that we can learn all there is to know about the [onset] if  we look at the first syllable of the word.<a NAME="PN34anc" HREF="#PN34sym"><sup>34</sup></a></p>
</blockquote>
<p>La hipotezo estis oportuna, unue ĉar la aŭtoro ne bezonis disponi pri vortaro en komputila formo, kaj aldone, ĉar por esplori la atakojn de internaj silaboj, necesus havi firmajn silabadajn regulojn, kiuj ĝis nun ne ekzistas. Ni analizis la vortojn de [PIV&nbsp;2002] por konfirmi la konkludon de la aŭtoro pri la dusegmentaj atakoj, nome, ke </p>
<blockquote>
<p> The first segment always has to be an element of the set {b, d, f, g, k, p, s, ŝ, v} and the second one an element of the set {r, l, n}.<a NAME="PN35anc" HREF="#PN35sym"><sup>35</sup></a></p>
</blockquote>
<p>Ni prezentos ĉi-sube niajn rezultojn, kiuj pli-malpli konfirmas tion, sed montras ankoraŭ pli da esceptoj, ol mem trovis la aŭtoro. </p>
<p>Ĉi-punkte ni volus halti por momento, levi la rigardon kaj starigi al ni kelkajn principajn demandojn.</p>
<ul>
<li VALUE=1>
<p> Ĉu estas pravigite alpreni simplan ĝeneralan regulon, kiel la ĉi-supran, sciante, ke ekzistas pluraj esceptoj, konsistantaj el efektive tre malmultaj vortoj, el malmulte uzataj lingvaj tavoloj?</p>
</li>
<li>
<p> Ĉu vere la kono de ĉiuj eblaj vortokomencaj atakoj permesas koni ĉiujn atakojn?</p>
</li>
<li>
<p> Kiel la kono de ĉiuj eblaj atakoj povas servi por eltrovi la silabadajn regulojn? </p>
</li>
</ul>
<p>Pri la unua punkto estas klare el la pli frue dirita, ke ni malkonsentas. Efektive temas pri ekzotaj vortoj, sed ilia malmulteco ne konfirmas la valoron de la regulo. Tiu regulo kaptas statistikan bildon de la vortokomencaj atakoj, sed ne povas pretendi sin fonotaktika regulo. Ial pro la deveno de la E-a vortostoko la rezulto estas tia, sed nenio malhelpas, ke poste aperus novaj vortoj kun aliaj atakoj, kaj neniu rajtos diri, ke tiuj atakoj estas malbonaj, ĉar ne konformaj al la regulo. Esperanto havas unu Fundamentan regulon pri fonetika elparolo kaj nenio malpermesas enkonduki vorton komenciĝantan per elparolebla grupo kiel <i>mb</i>, <i>tĥ</i>, <i>dh</i>, <i>lg</i>, <i>zm</i>, <i>vs</i> ktp. Se iuj E-istoj efektive stumblas, kiam ili renkontas <i>ĥmero</i>, <i>Bharato</i>, <i>pneŭo</i>, <i>tmezo</i>, <i>Vsevolodo</i> k.a., ili tion ŝuldas ne al fonotaktika regulo de Esperanto, sed al la fakto, ke la son&shy;kombino estas nekonata en ilia nacia lingvo, kaj ke ili ne klopodas apliki la solan aplikeblan regulon, nome, ke endas prononci la segmentojn unu post la alia<a NAME="PN36anc" HREF="#PN36sym"><sup>36</sup></a>.</p>
<p>Pri la dua demando ni havas malpli da duboj. Kiel jam aludite, estus tre malfacile rigore kontroli, ke ne ekzistas aliaj atakoj, ol la vortokomencaj, ĉar tio postulus sendisputan silab&shy;adan regularon. Ni tamen povas citi kontraŭekzemplon. Temas pri la atakoj <i>tl</i> kaj <i>dl</i>. Van Oostendorp konsideras ilin neatestitaj, escepte de la malofta vorto <i>tlaspo</i>. Tamen la samajn sonkombinojn ni trovas ene de pluraj nederivitaj vortoj : <i>atlaso</i>, <i>atlantiko</i>, <i>atleto</i> (kaj plejado da samdevenaj vortoj), <i>kotleto</i>, <i>pejotlo</i>, <i>Hitlero</i>, <i>nadlo</i>, <i>jodlo</i>, <i>modli</i>, <i>idlo</i> k.a. Ĉu ni certas pri la silabolimo en tiuj vortoj? Efektive, certecon ni ne havas, sed estas tre verŝajne, ke ĝi sekvos la regulon pri kombino de eksploda kaj flua konsonantoj, senprobleme funkcianta por <i>tr</i>, <i>dr</i>, <i>pl</i>, <i>bl</i> ks.</p>
<p>Van Oostendorp ne donas respondon al nia tria demando, sed plurloke en la literaturo oni trovas jenan regulon (ĉi tie cititan el [Keane&nbsp;2006]) :</p>
<blockquote>
<p> First make the onset as long as it legitimately can be; then form a legitimate coda.<a NAME="PN37anc" HREF="#PN37sym"><sup>37</sup></a></p>
</blockquote>
<p>Temas pri la fama &bdquo;principo pri maksimuma atako&rdquo;. Konsekvence de tio la fonotaktikaj limigoj, kiujn oni donis por la vortokomencaj atakoj, forte influos la silabadon. La fakto, ekzemple, ke la grupo <i>kz</i> ne troviĝas vortokomence, devigos nin silabi <i>ek-za-me-no</i>, ne <i>e-kza-me-no</i>. Por la vortokomencaj grupoj, kiujn la aŭtoro epitetas esceptaj (do eksternormaj), ne estas klare, ĉu ili povas servi por formi bonordan vort-enan atakon: ekzemple, ĉar <i>ft</i> estas konsiderata escepta vortokomence (kiel en <i>ftizo</i>), kie do estu la silabolimo en <i>afto</i> aŭ <i>buftalmo</i>? Same, pro la nerekono de vortoj komenciĝantaj per <i>ŭ</i>, ni supozeble devos silabi <i>an-taŭ-a</i>, ne <i>an-ta-ŭa</i>. Kaj male, ĉar la aŭtoro rekonas la vortokomencan atakon <i>gn</i>, necesus silabi <i>re-gno</i>, kio kontraŭas la Fundamentan formon <i>reg-no</i><a NAME="PN38anc" HREF="#PN38sym"><sup>38</sup></a>. </p>
<p>Ankaŭ problema estas la rolo de ekstersilabaj segmentoj: ĉu eblas diri, ke <i>st</i> estas bonorda atako, sciante, ke <i>s</i> estas ekster&shy;silaba, do teorie ne apartenas al la atako? Kiun konkludon de tio ni tiru por silabi <i>kesto</i>: ĉu <i>ke-sto</i> (<i>st</i> estas bonorda atako), aŭ <i>kes-to</i> (<i>st</i> ne estas bonorda atako, sed <i>t</i> ja estas, kaj <i>s</i> estas bonorda vosto)?</p>
<p>Pri la akceptindeco de la principo pri maksimuma atako indas mencii, ke ni ne trovis spuron de ĝi en la rusa skolo. Se konsideri la regulojn pri silabado de la rusa, kiel prezentas ilin [Valgina 200:&sect;53], la nura sekvenda regulo estus tiu de sonoreco. </p>
<blockquote>
<p> &#1047;&#1072;&#1082;&#1086;&#1085; &#1074;&#1086;&#1089;&#1093;&#1086;&#1076;&#1103;&#1097;&#1077;&#1081; &#1079;&#1074;&#1091;&#1095;&#1085;&#1086;&#1089;&#1090;&#1080; &#1084;&#1086;&#1078;&#1085;&#1086; &#1080;&#1083;&#1083;&#1102;&#1089;&#1090;&#1088;&#1080;&#1088;&#1086;&#1074;&#1072;&#1090;&#1100; &#1085;&#1072; &#1087;&#1088;&#1080;&#1074;&#1086;&#1076;&#1080;&#1084;&#1099;&#1093; &#1085;&#1080;&#1078;&#1077; &#1089;&#1083;&#1086;&#1074;&#1072;&#1093;, &#1077;&#1089;&#1083;&#1080; &#1079;&#1074;&#1091;&#1095;&#1085;&#1086;&#1089;&#1090;&#1100; &#1091;&#1089;&#1083;&#1086;&#1074;&#1085;&#1086; &#1086;&#1073;&#1086;&#1079;&#1085;&#1072;&#1095;&#1080;&#1090;&#1100; &#1094;&#1080;&#1092;&#1088;&#1072;&#1084;&#1080;: 3 &#8211; &#1075;&#1083;&#1072;&#1089;&#1085;&#1099;&#1077;, 2 &#8211; &#1089;&#1086;&#1085;&#1086;&#1088;&#1085;&#1099;&#1077; &#1089;&#1086;&#1075;&#1083;&#1072;&#1089;&#1085;&#1099;&#1077;, 1 &#8211; &#1096;&#1091;&#1084;&#1085;&#1099;&#1077; &#1089;&#1086;&#1075;&#1083;&#1072;&#1089;&#1085;&#1099;&#1077;. <i>&#1042;&#1086;-&#1076;&#1072;</i>: 1-3/1-3; <i>&#1083;&#1086;-&#1076;&#1082;&#1072;</i>: 2-3/1-1-3; <i>&#1084;&#1072;-&#1089;&#1083;&#1086;</i>: 2-3/1-2-3; <i>&#1074;&#1086;&#1083;-&#1085;&#1072;</i>: 1-3-2/2-3.<a NAME="PN39anc" HREF="#PN39sym"><sup>39</sup></a></p>
</blockquote>
<p>Notinda estas la ekzemplo <i>lo-dka</i>, kiu prezentas atakon <i>dk</i>, neniam tiel aperanta vorto&shy;komence. Tamen la ekzemplo ne multe konvinkas, ĉar verdire en tia pozicio la <i>d</i> estas senvoĉigita, kaj <i>tk</i> ja povas aperi vorto&shy;komence (<i>&#1090;&#1082;&#1072;&#1085;&#1100;</i>, kaj eĉ <i>&#1090;&#1082;&#1085;&#1091;&#1090;&#1100;</i>). Sed malfacilas kompreni, kial oni metis silabolimon inter <i>l</i> kaj <i>n</i> en <i>vol-na</i>, dum okazas neniu falo de sonoreco. Eble nia fonto ne estas tre fidinda, ni do kontrolu en la pli detala priskribo de [Rozental&nbsp;1985:<i>&#1089;&#1083;&#1086;&#1075;&#1086;&#1088;&#1072;&#1079;&#1076;&#1077;&#1083;</i>]:</p>
<blockquote>
<p> 1)&nbsp;&#1089;&#1086;&#1095;&#1077;&#1090;&#1072;&#1085;&#1080;&#1077; &#1096;&#1091;&#1084;&#1085;&#1099;&#1093; &#1089;&#1086;&#1075;&#1083;&#1072;&#1089;&#1085;&#1099;&#1093; &#1084;&#1077;&#1078;&#1076;&#1091; &#1075;&#1083;&#1072;&#1089;&#1085;&#1099;&#1084;&#1080; &#1086;&#1090;&#1093;&#1086;&#1076;&#1080;&#1090; &#1082; &#1087;&#1086;&#1089;&#1083;&#1077;&#1076;&#1091;&#1102;&#1097;&#1077;&#1084;&#1091; &#1089;&#1083;&#1086;&#1075;&#1091;: <i>npo-cnu, &#1079;&#1074;&#1077;-&#1079;&#1076;&#1072;, &#1083;&#1086;-&#1076;&#1082;&#1072;</i><span>;</span></p>
<p> <span>2)&nbsp;</span>&#1089;&#1086;&#1095;&#1077;&#1090;&#1072;&#1085;&#1080;&#1077; &#1096;&#1091;&#1084;&#1085;&#1086;&#1075;&#1086; &#1089;&#1086;&#1075;&#1083;&#1072;&#1089;&#1085;&#1086;&#1075;&#1086; &#1089; &#1089;&#1086;&#1085;&#1086;&#1088;&#1085;&#1099;&#1084; &#1084;&#1077;&#1078;&#1076;&#1091; &#1075;&#1083;&#1072;&#1089;&#1085;&#1099;&#1084;&#1080; &#1086;&#1090;&#1093;&#1086;&#1076;&#1080;&#1090; &#1082; &#1087;&#1086;&#1089;&#1083;&#1077;&#1076;&#1091;&#1102;&#1097;&#1077;&#1084;&#1091; &#1089;&#1083;&#1086;&#1075;&#1091;: <i>&#1076;&#1086;-&#1073;&#1088;&#1086;, &#1074;&#1077;-&#1089;&#1085;&#1072;, &#1074;&#1077;-&#1089;&#1083;&#1086;, &#1076;&#1086;-&#1075;&#1084;&#1072;</i><span>;</span></p>
<p> 3)&nbsp;&#1089;&#1086;&#1095;&#1077;&#1090;&#1072;&#1085;&#1080;&#1077; &#1089;&#1086;&#1085;&#1086;&#1088;&#1085;&#1086;&#1075;&#1086; &#1089;&#1086;&#1075;&#1083;&#1072;&#1089;&#1085;&#1086;&#1075;&#1086; &#1089; &#1096;&#1091;&#1084;&#1085;&#1099;&#1084; &#1084;&#1077;&#1078;&#1076;&#1091; &#1075;&#1083;&#1072;&#1089;&#1085;&#1099;&#1084;&#1080; &#1080;&#1084;&#1077;&#1077;&#1090; &#1089;&#1083;&#1086;&#1075;&#1086;&#1088;&#1072;&#1079;&#1076;&#1077;&#1083; &#1074;&#1085;&#1091;&#1090;&#1088;&#1080; &#1101;&#1090;&#1086;&#1075;&#1086; &#1089;&#1086;&#1095;&#1077;&#1090;&#1072;&#1085;&#1080;&#1103;: <i>&#1087;&#1072;&#1088;-&#1090;&#1072;, &#1082;&#1086;&#1083;-&#1073;&#1072;, &#1083;&#1086;&#1084;-&#1082;&#1080;&#1081;, &#1073;&#1088;&#1086;&#1085;-&#1079;&#1072;</i><span>;</span></p>
<p> 4)&nbsp;&#1089;&#1086;&#1095;&#1077;&#1090;&#1072;&#1085;&#1080;&#1077; &#1079;&#1074;&#1091;&#1082;&#1072; [j] &#1089; &#1096;&#1091;&#1084;&#1085;&#1099;&#1084; &#1080;&#1083;&#1080; &#1089;&#1086;&#1085;&#1086;&#1088;&#1085;&#1099;&#1084; &#1084;&#1077;&#1078;&#1076;&#1091; &#1075;&#1083;&#1072;&#1089;&#1085;&#1099;&#1084;&#1080; &#1080;&#1084;&#1077;&#1077;&#1090; &#1089;&#1083;&#1086;&#1075;&#1086;&shy;&#1088;&#1072;&#1079;&#1076;&#1077;&#1083; &#1074;&#1085;&#1091;&#1090;&#1088;&#1080; &#1101;&#1090;&#1086;&#1075;&#1086; &#1089;&#1086;&#1095;&#1077;&#1090;&#1072;&#1085;&#1080;&#1103;, &#1090;&#1072;&#1082; &#1082;&#1072;&#1082; [j] &#1103;&#1074;&#1083;&#1103;&#1077;&#1090;&#1089;&#1103; &#1073;&#1086;&#1083;&#1077;&#1077; &#1079;&#1074;&#1091;&#1095;&#1085;&#1099;&#1084;, &#1095;&#1077;&#1084; &#1076;&#1072;&#1078;&#1077; &#1089;&#1086;&#1085;&#1086;&#1088;&#1085;&#1099;&#1081;: <i>&#1083;&#1077;&#1081;-&#1082;&#1072;, &#1074;&#1086;&#1081;-&#1076;&#1077;&#1084;, &#1090;&#1072;&#1081;-&#1085;&#1072;, &#1082;&#1072;&#1081;-&#1084;&#1072;, &#1089;&#1072;&#1081;-&#1088;&#1072;</i><span>;</span></p>
<p> 5)&nbsp;&#1089;&#1086;&#1095;&#1077;&#1090;&#1072;&#1085;&#1080;&#1077; &#1089;&#1086;&#1085;&#1086;&#1088;&#1085;&#1099;&#1093; &#1089;&#1086;&#1075;&#1083;&#1072;&#1089;&#1085;&#1099;&#1093; &#1084;&#1077;&#1078;&#1076;&#1091; &#1075;&#1083;&#1072;&#1089;&#1085;&#1099;&#1084;&#1080; &#1086;&#1090;&#1093;&#1086;&#1076;&#1080;&#1090; &#1082; &#1087;&#1086;&#1089;&#1083;&#1077;&#1076;&#1091;&#1102;&#1097;&#1077;&#1084;&#1091; &#1089;&#1083;&#1086;&#1075;&#1091;: <i>&#1082;&#1086;-&#1088;&#1084;&#1072;, &#1090;&#1086;-&#1084;&#1085;&#1099;&#1081;.</i><span><a NAME="PN40anc" HREF="#PN40sym"><sup>40</sup></a></span></p>
</blockquote>
<p>Ni do vidas, ke surbaze de la sama principo pri sonoreco, Rozental prezentas pli detalajn silabadajn regulojn, ĉe kiuj <i>volna</i> devus esti silabata <i>vo-lna</i> (ne <i>vol-na</i> kiel ĉe Valgina). Kaj denove ni trovas silabajn atakojn, kiuj ne ekzistas vortokomence (kiel <i>ln</i>, <i>gm</i><a NAME="PN41anc" HREF="#PN41sym"><sup>41</sup></a>), kaj silabadajn regulojn, kiuj ne respektas la principon pri maksimuma atako (ekzemple en <i>par-ta</i>, aŭ <i>al-go-ritm</i> dum <i>rt</i> kaj <i>lg</i> estas tute regulaj vortokomencaj atakoj en <i>&#1088;&#1090;&#1091;&#1090;&#1100;</i> kaj <i>&#1083;&#1075;&#1072;&#1090;&#1100;</i>).</p>
<p>Se nun reveni al Van Oostendorp, entute ŝajnas al ni, ke la ĝusteco de lia hipotezo pri identeco inter atakoj silabaj kaj vortokomencaj estas probabla, sed ke pli detala esploro estus necesa. Certe se la trovitaj fonotaktikaj reguloj, kombinitaj kun la principo pri sonoreco kaj la principo pri maksimuma atako, produktas silabadajn regulojn kontraŭajn al la tradiciaj, indas demandi sin pri la valideco de tiuj ĉi principoj kaj reguloj. Ne sufiĉas elturniĝi per aserto, ke la fonologia silabo estas alia objekto, ol la komuna.</p>
<p>Nun, koncerne la rimon, la aŭtoro rimarkigas, ke li ne povas uzi la saman metodon, kiel por la atako, kaj interesiĝi <i>nur</i> pri la vortofinoj. Li ankaŭ rezignas konsideri ĉiujn morfemofinojn. Efektive, tiu ĉi vojo donus komplikajn rimojn kiel <i>amstr</i> (en <i>hamstr</i>/<i>o</i>), aŭ la supre menciitan <i>eŭgm</i> (en <i>zeŭgm</i>/<i>o</i>), kiuj tro evidente perfortas la principon pri sonoreco. Do, aldone al tiuj de la vortofino, la aŭtoro koncedas esplori ankaŭ la vort-enajn konsonantajn grupojn. Tio tamen estas la plej obskura parto de lia artikolo kaj, iom strange, nenie aperas la anoncita esploro de vort-enaj konsonantaj grupoj, sed anstataŭe estas deklaritaj kelkaj pliaj principoj, i.a. tiu pri la alveola escepto, t.e. ke, same kiel <i>s</i> kaj <i>ŝ</i> povas okupi ekstersilaban pozicion antaŭ la atako, ĉiuj alveolaj obstrukcaj konsonantoj povas okupi ekstersilaban pozicion post la rimo.</p>
<p>La aŭtoro poste studas kunmetitajn kaj derivitajn vortojn. Li agnoskas, ke vortoj derivitaj per sufikso devas esti normale resilabitaj. Lia starpunkto koncerne prefiksojn estas malpli evidenta: oni vane serĉos, kiun silabadon li rekomendas por <i>repsikanalizi</i> (ĉu <i>re</i>&#8211; aŭ <i>rep</i>-?), mistrafi (<i>mi</i>&#8211; aŭ <i>mis</i>-?), <i>malama</i> (<i>ma</i>&#8211; aŭ <i>mal</i>-?) ktp., sed se temas pri kunmetaĵoj, li ŝajnas certa, ke resilabado neniam okazas (do <i>pac-a-ma</i>, ne <i>pa-ca-ma</i>). Por tiuj kunmetaĵoj, kiuj pro manko de ligvokalo aŭ malapero de la vortiga finaĵo de la flankelemento prezentas longajn konsonantajn grupojn, li apelacias al katalektaj segmentoj (jam supre menciitaj) por eviti longajn kaj eksterleĝajn vostojn:  </p>
<ul>
<li VALUE=1>
<p> <i>tu-t-mon-da</i> anstataŭ <i>tut-mon-da</i>, kun katalekta segmento en silabo <i>t</i>, kiu konservas la silaban strukturon de la origina vorto <i>tu-ta</i>,  </p>
</li>
<li>
<p> supozeble ankaŭ <i>po-ŝt-ke-sto</i>, samstruktura kiel la formo kun ligvokalo, nome <i>po-ŝto-ke-sto</i>.</p>
</li>
</ul>
<p>Sed ĉu li rekomendas ankaŭ</p>
<ul>
<li VALUE=1>
<p> <i>li-t-tu-ko</i>, ĉe kiu la duobla <i>t</i> estas fakte ordinara <i>t</i> kun nur pli longa teno, kiu do ne lasas sin dividi en du apartajn atakojn?</p>
</li>
<li>
<p> <i>po-st-ku-ri</i> aŭ <i>po-st-do-mo</i>, ĉe kiuj ligvokalo ne eblas, kvankam ĝi utile faciligus la elparolon<a NAME="PN42anc" HREF="#PN42sym"><sup>42</sup></a>? </p>
</li>
</ul>
<p>Sume ni diros, ke tiu studo estas tre interesa kaj starigas gravajn demandojn, sed ne multe helpas por trovi konkretajn silabadajn regulojn, kaj plurloke kolizias kun la tradiciaj instruoj.</p>
<h4>Dua provizora konkludo</h4>
<p>El la analizitaj verkoj, kies nur parton ni ĉi-supre prezentis, aspektas evidente, ke la teoria aliro de fonologoj al la nocio silabo estas tre abstrakta, kio en si mem ne estas kritikinda, kaj produktas sufiĉe buntajn, sed malfirmajn teoriojn. Restas la impreso, ke la ĉefa atingo de tiuj teorioj, estas, ke post aparta adapto al ĉiu bone konata fenomeno, ili povas ĝin priskribi per komplika lingvaĵo kaj imponaj diagramoj.</p>
<p>Dum ĉi tiu ekskurso inter la lingvistoj ni ne trovis la serĉatan respondon al niaj demandoj pri la E-a silabado, sed ni akiris la certecon, ke por fonologoj silabo estas ĉefe teoria objekto. Ni malkovris ankaŭ interesajn terminojn. Nun ni povas reveni al pli laika kaj praktika nivelo.</p>
<h3>4. Laika vidpunkto</h3>
<h4> Silabo kiel minimuma elparolebla unuo</h4>
<p>Inter la pli-mapli anonimaj, duone naivaj, duone fakaj difinoj troveblaj en la reto,  aparte pens-instiga aspektis al ni ĉi tiu:</p>
<blockquote>
<p> &#1057;&#1083;&#1086;&#1075; &ndash; &#1101;&#1090;&#1086; &#1085;&#1072;&#1080;&#1084;&#1077;&#1085;&#1100;&#1096;&#1072;&#1103; &#1087;&#1088;&#1086;&#1080;&#1079;&#1085;&#1086;&#1089;&#1080;&#1084;&#1072;&#1103; &#1077;&#1076;&#1080;&#1085;&#1080;&#1094;&#1072;.<a NAME="PN43anc" HREF="#PN43sym"><sup>43</sup></a></p>
</blockquote>
<p>Indas elprovi tiun difinon, kion ni faros helpe de jenaj konataj silaboj: <i>a</i>, <i>ga</i>, <i>gan</i>. </p>
<h5>Minimuma?</h5>
<p>Unue ni forigu eblan misinterpreton de &bdquo;minimuma&rdquo;: vere minimumaj unuoj de parolo estas nur la segmentoj (aŭ la fonemoj, depende de la analiznivelo), kiuj konsistigas la silabon. Do de ĉi tiu vidpunkto la silabo <i>gan</i>, konsistanta el tri segmentoj, ne povas esti minimuma. Ni povus diri ankaŭ, ke silabo <i>gan</i> konsistas el <i>ga</i> plus <i>n</i>, sed kvankam <i>ga</i> ja estas silabo, ĉu ankaŭ <i>n</i> estas?; aŭ el <i>g</i> plus <i>a</i> plus <i>n</i>, sed kvankam <i>a</i> ja estas silabo, ĉu ankaŭ <i>g</i> estas? Do &bdquo;minimuma&rdquo; en la difino estas interpretenda kiel &bdquo;tia, ke ne eblas ĝin dividi en pli malgrandajn silabojn&rdquo;. Rezulte de kio la difino iĝas ŝajne cirkla, sed ni vidos, ke tiu cirkleco ne ĝenas.</p>
<p>Due ni scias, ke vokalo sola konsistigas silabon, ke ĝi estas unuo memstare elparolebla, kaj ankaŭ minimuma en la senco, ke ĝi konsistas el nur unu segmento<a NAME="PN44anc" HREF="#PN44sym"><sup>44</sup></a>. Do la difino ĝis nun funkcias.</p>
<h5>Ĉu konsonantoj estas elparoleblaj unuoj?</h5>
<p>Trie ni scias ankaŭ, ke konsonantoj solaj kutime ne formas silabon, kvankam ili ja estas same minimumaj kiel vokaloj. Nia difino do logike implicas, ke konsonanto ne estas elparolebla (ni aldonu: sola). Ĉu tiel vere estas? Nu, iom da prudento necesas en tiaj aferoj, sed ŝajnas, ke efektive, se ni ekzemple elparolos <i>g</i> tute sola, en kompleta maniero, ni havos altenon, tenon kaj fortenon (alidire eksplodon). Ĉe tio ne eblas haltigi la aerfluon tuj post la eksplodo: iom da aero do trairos la buŝon senobstrukce kaj tio povas esti konsiderata vokalo. Ĉi tiu kromvokalo ne aperas, se oni elparolas <i>ga</i>, <i>ge</i>, <i>gi</i>, <i>go</i>, <i>gu</i>, kio pruvas, ke la sono ricevata, kiam oni elparolas <i>g</i> sola ne estas nur la sono de konsonanto <i>g</i>. Do <i>g</i> ne estas elparolebla sola, kaj sekve ne estas silabo. Tio nerekte pruvas ankaŭ, ke <i>ga</i> estas ja minimuma unuo, ĉar ne eblas ĝin dividi en du pli malgrandajn silabojn <i>g</i> plus <i>a</i>.</p>
<p>Kompreneble, ne hazarde ni elektis konsonanton <i>g</i>, eksplodan kaj voĉan. Se ni elektus la senvoĉan <i>k</i>, eblus tamen diri la samon, krom ke la kromvokalo estus senvoĉa. Sed se ni elektus neeksplodan konsonanton, la rezonado ne ĉiam funkcius: kun frota, ekfrota aŭ trema, kiel <i>s</i>, <i>ŝ</i>, <i>ĉ</i>, <i>r</i>, ĝi certe fiaskus, sed kun <i>l</i>, <i>m</i> aŭ <i>n</i> ĝi restus valida, ĉar ĉi-lastaj necesigas malobstrukcon de la buŝa kanalo por esti perceptataj kiel plene realigitaj. </p>
<p>Tamen alia argumento montras, ke konsonanto, se elparolata sola, ne identas kun konsonanto elparolata kun posta vokalo: nome estas sciate, ke kiam oni elparolas konsonanton kun posta vokalo la parolorganoj jam de la komenco alprenas la pozicion, kiun ili devos havi por elparoli la vokalon. Sufiĉas rigardi la formon de la lipoj ĉe elparolado de <i>si</i>, <i>sa</i>, <i>su</i> aŭ <i>ki</i>, <i>ka</i>, <i>ku</i>. La samo validas por la lango. Tio, kion ni kutimas rigardi kiel unu fonemon <i>s</i> aŭ <i>k</i>, fakte respondas al malsamaj realigoj, kondiĉitaj de la posta vokalo. Do eĉ se oni povus konsideri, ke konsonanto <i>g</i> aŭ <i>s</i> estus elparoleblaj solaj, restus tamen, ke <i>ga</i> kaj <i>sa</i> ne estas riceveblaj per simpla kunmeto de ĝiaj elementoj sole elparolataj. Ĝis nun la difino eltenas elprovadon!</p>
<h5>Rilato de la silaboj kun aliaj unuoj</h5>
<p>Kvare restas io por kontroli: jes, silaboj estas minimumaj elparoleblaj unuoj, konsistantaj el segmentoj aŭ fonemoj, tamen parolante ni kutime ne elparolas silabojn, sed frazojn, vortojn, aŭ foje eĉ unuopajn morfemojn. Kio do estas la rilato inter ĉi-lastaj unuoj kaj silabo? Ĉu eblas ekzemple diri, ke ĉiu el tiuj pli altnivelaj unuoj estas dismetebla en silabojn? Kiom koncernas Esperanton, jes, eblas tion diri: la vorto <i>ganto</i> vere konsistas el la du silaboj <i>gan</i> kaj <i>to</i>. Sed povas ekzisti lingvo, en kiu ankaŭ <i>nto</i> estas elparolebla minimuma unuo, kaj ni tiam rajtus heziti, ĉu silabi <i>gan-to</i> aŭ <i>ga-nto</i>, krom se <i>gan</i> ne estus elparolebla pro ia fonotaktika regulo. Eblus eĉ imagi lingvon, en kiu nek <i>gan</i>, nek <i>nto</i>, nek <i>n</i> estas elparoleblaj, sed <i>ga</i>, <i>to</i> kaj <i>ganto</i> ja estas. Ni do ricevus, ke <i>ganto</i> estas silabo! La difino ebligas tion, kaj kvankam tio aspektas al ni strange, tio estas avantaĝo de ĝi, ĉar la vorto &bdquo;elparolebla&rdquo; reliefigas ĝian relativecon kaj ligitecon al iu aparta lingvo.</p>
<p>Ni krome memoru, ke parolante ni kutime elparolas bazajn unuojn de <i>signifo</i>. Silabo en si mem estas sensignifa, sed estas same elparolebla kiel signifa vorto. Cetere, almenaŭ en iuj lingvoj, por parto aŭ tuto de la silaboj ekzistas samsonaj vortoj aŭ morfemoj: tiel estas en la ĉina, sed, ekzemple, ankaŭ en la franca ne malfacilas trovi vorton respondantan al preskaŭ ĉiuj kombinoj de konsonanto <i>m</i> kun vokalo: [<font FACE="Arial Unicode MS, sans-serif">ma</font>] (ma), [<font FACE="Arial Unicode MS, sans-serif">m&#593;</font>] (m&acirc;t, mas), [<font FACE="Arial Unicode MS, sans-serif">m&#601;</font>] (me), [<font FACE="Arial Unicode MS, sans-serif">m&#603;</font>] (mes, met, mets, mai, maie, mais), [<font FACE="Arial Unicode MS, sans-serif">mi</font>] (mi, mie, mit, mît), [<font FACE="Arial Unicode MS, sans-serif">mo</font>] (mot, maux, Meaux), [<font FACE="Arial Unicode MS, sans-serif">mu</font>] (mou, moue, moût), [<font FACE="Arial Unicode MS, sans-serif">my</font>] (mu, mue), [<font FACE="Arial Unicode MS, sans-serif">m&oslash;</font>] (meux, meut, meuh), [<font FACE="Arial Unicode MS, sans-serif">m&#593;&#834;</font>] (ment, Mans), [<font FACE="Arial Unicode MS, sans-serif">m&#596;&#834;</font>] (mon, mont), [<font FACE="Arial Unicode MS, sans-serif">m&#603;&#834;</font>] (main, maint), [<font FACE="Arial Unicode MS, sans-serif">m&oelig;&#834;</font>] (Meung). Mankas [<font FACE="Arial Unicode MS, sans-serif">me</font>], [<font FACE="Arial Unicode MS, sans-serif">m&oelig;</font>], [<font FACE="Arial Unicode MS, sans-serif">m&#596;</font>], kiujn eblus tamen anstataŭigi per iuj el la antaŭaj sen granda domaĝo. Ni pli supre vidis (en noto 24), ke tiu proksimeco inter silaboj kaj mallongaj vortoj montriĝis oportuna tereno por disvolviĝo de silaba skribo surbaze de ideografia. </p>
<p>Do entute indas konservi en la menso, ke silabo estas tre simila al malgranda vorto, krom ke oni kutime ne atentas pri ĝia eventuala signifo. Kaj tiu ideo donas bazon al la hipotezo de [Oostendorp&nbsp;1999], ke sufiĉas studi la vortokomencajn atakojn. Efektive, silabo estas potenciala malgranda vorto, kaj ne ekzistas kialo, ke ĝia atako diferencu de tiu de la aliaj vortoj&#8230; Ni tamen montris la limojn de tiu hipotezo, nome ke, se agnoski la principon pri maksimuma atako, pro <i>gnomo</i> necesus silabi <i>re-gno</i> (kontraŭfundamente) kaj pro manko de vortokomenca <i>dl</i> necesus silabi <i>nad-lo</i> (kontraŭe al la kutima regulo). Do silaboj jes similas al malgrandaj vortoj, sed ni ne forgesu pri resilabado, dum ni kombinas tiujn vortetojn! Ja kombinante potencialajn vortetojn <i>man</i> kaj <i>o</i> oni ricevas <i>ma-no</i>, do same <i>re</i> plus <i>gno</i> povas esti resilabita kiel <i>reg-no</i>.</p>
<h4> Denove pri silabado: bazaj ideoj</h4>
<p>Oni povas elparoli la vortojn ligite aŭ unuope, kaj same eblas fari kun la silaboj. Do la eventuala paŭzo estu metita en tian lokon, ke oni povu rekrei la ligitan elparolon per nura forigo de la paŭzoj. Same kiel ni vidis, ke silabo <i>ga</i> ne povas esti ricevita per senpera kom&shy;bino de la sonoj <i>g</i> kaj <i>a</i> izolite elparolitaj, ni komprenas, ke <i>ganto</i> ne povas esti kombinaĵo de <i>gant</i> kaj <i>o</i>, kvankam ambaŭ estas bonaj Esperantaj silaboj (eĉ de la vidpunkto de la <i>Jespersen</i>-a teorio): efektive, la <i>t</i> de <i>ganto</i> estas elparolenda per organoj jam pretaj elparoli la postan <i>o</i>, dum ĉe la <i>t</i> de <i>gant</i> la organoj havas neŭtralan pozicion, kiu post la eksplodo produktas transiran ŝvaecan kromvokalon. Pro la sama kialo <i>kato</i> ne estas silabebla kiel <i>kat-o</i><span><a NAME="PN45anc" HREF="#PN45sym"><sup>45</sup></a></span>. </p>
<p>La saman rezonadon ni povas apliki por determini, ĉu la silabolimo estu inter <i>a</i> kaj <i>n</i> (<i>ga-nto</i>) aŭ <i>n</i> kaj <i>t</i> (<i>gan-to</i>). Pro manko de vortoj komenciĝantaj per <i>nt</i> la silabo <i>nto</i> ne aspektas tre verŝajna en Esperanto, sed ĝi estas elparolebla kun iom da ekzercado, same kiel estas elparolebla la grupo <i>nĝ</i> en <i>Nĝameno</i>. Se ni rigardas al niaj lipoj elparolante <i>nti</i>, <i>nta</i>, <i>ntu</i>, ni notos la saman fenomenon, kiel ĉe <i>gi</i>, <i>ga</i>, <i>gu</i>, nome ke la parolorganoj prepariĝas por la sekvanta vokalo jam komence de la konsonanta grupo. Do en silabo <i>nto</i> la naza konsonanto estas influata de la posta <i>o</i>, dum en <i>gan</i> ĝi estas libera je tiaj influoj, kaj supozeblas, ke almenaŭ en malrapida parolado la <i>n</i> de <i>ganto</i> identas kun tiu de <i>ganti</i>. Cetere ni tion kontrolis eksperimente per registrado de la sin&shy;sekvo <i>ganti</i>, <i>ganta</i>, <i>gantu</i>: ludante la izolitan segmenton <i>n</i> de tiuj tri vortoj, ni ricevis tute similan impreson. Male, kiam ni registris <i>patri</i>, <i>patra</i>, <i>patru</i> kaj ludis la <i>t</i>, ni ricevis tre malsimilajn impresojn, kvazaŭ estus elparolataj [<font FACE="Arial Unicode MS, sans-serif">t&#601;</font>], <font FACE="Arial Unicode MS, sans-serif">[ta]</font>, <font FACE="Arial Unicode MS, sans-serif">[to]</font>. La diferenco malbone vidiĝas sur la ĉi-suba diagramo, sed la spektro estas pli klara.</p>
<div align="center">
	<img decoding="async" id="image32" src="http://lingvakritiko.com/wp-content/uploads/2006/12/eseo-fonetiko-versio-por-lk_html_540dc9a4.jpg" alt="eseo-fonetiko-versio-por-lk_html_540dc9a4.jpg" style="width:99%" /><br />
	Ilustraĵo 4.1.: Ganti, ganta, gantu &ndash; patri, patra, patru
</div>
<p>Ĉu la influo de la silaba kerno atingas ankaŭ pli forajn segmentojn de la atako? Supozeble jes, sed malpli konstante. Eblas ekzemple elparoli <i>stri</i>, <i>stra</i>, <i>stru</i> kun lipoj antaŭpreparitaj por la vokalo jam komence de la atako, sed la preparado povas okazi ankaŭ dum la atako, pli precize inter <i>s</i> kaj <i>t</i>. Kiam la grupo <i>stri</i> okazas vortkomence, kiel en <i>strio</i>, oni ne kutimas konsideri, ke <i>s</i> estas aparta silabo, eĉ se ĝi estas elparolata sen influo de la posta <i>i</i>, sed kiam la grupo aperas post alia vokalo, kiel en <i>pastriĝi</i>, estas saĝe konsideri, ke en zorga elaparolo la posta <i>i</i> ne influu la segmenton <i>s</i> kaj ke <span>ĝi do prefere</span> apartenu al la vosto de la antaŭa silabo, ne al la atako. Sed necesas konfesi, ke apenaŭ eblas malhelpi en flua parolado de <i>pastriĝi</i>, ke la kuntiriĝo de la lipoj malantaŭen okazu meze de la <i>s</i>, kiu do komenciĝos neŭtrale, sed finiĝos kun pli <i>i</i>-eca karaktero.</p>
<p>Tiajn konsiderojn ni opinias kernaj por decidi pri la silabolimo ĉe plurkonsonantaj grupoj, kvankam la elparolaj variaĵoj ne permesas starigi ilin kiel tute firmajn principojn. </p>
<h4> Denove pri senkernaj silaboj kaj katalekto</h4>
<p>Ni jam montris ies aserton (vd noton <a NAME="PN16anc" HREF="#PN16sym">16</a>), kvazaŭ en la ĉina vorto <font FACE="Lucida Sans Unicode"><span LANG="zh-CN">&#22235;</span></font> ne estus kerno, kaj ni malkonsentis asertante, ke la vokalo ne estas muta. </p>
<p>En [Ŝĉerba&nbsp;1937] ni trovas aserton, ke la rusan vorton <i>&#1082;&#1086;&#769;&#1087;&#1086;&#1090;&#1100;</i> eblus elparoli kun senkerna dua silabo. </p>
<blockquote>
<p> &#1057;&#1086;&#1095;&#1077;&#1090;&#1072;&#1085;&#1080;&#1077; &#1080;&#1079; &#1076;&#1074;&#1091;&#1093; &#1089;&#1086;&#1075;&#1083;&#1072;&#1089;&#1085;&#1099;&#1093; &#1084;&#1086;&#1078;&#1077;&#1090; &#1086;&#1073;&#1088;&#1072;&#1079;&#1086;&#1074;&#1099;&#1074;&#1072;&#1090;&#1100; &#1057;. &#1073;&#1077;&#1079; &#1089;&#1083;&#1086;&#1075;&#1086;&#1086;&#1073;&#1088;&#1072;&#1079;&#1091;&#1102;&#1097;&#1077;&#1075;&#1086;, &#1087;&#1088;&#1080; &#1091;&#1089;&#1083;&#1086;&#1074;&#1080;&#1080;, &#1095;&#1090;&#1086; &#1087;&#1077;&#1088;&#1074;&#1099;&#1081; &#1080;&#1079; &#1085;&#1080;&#1093; &#1089;&#1080;&#1083;&#1100;&#1085;&#1086;&#1082;&#1086;&#1085;&#1077;&#1095;&#1085;&#1099;&#1081;, &#1072; &#1074;&#1090;&#1086;&#1088;&#1086;&#1081; &mdash; &#1089;&#1080;&#1083;&#1100;&#1085;&#1086;&#1085;&#1072;&#1095;&#1072;&#1083;&#1100;&#1085;&#1099;&#1081;. &#1058;&#1072;&#1082; &#1085;&#1072;&#1087;&#1088;. &#1088;&#1091;&#1089;&#1089;&#1082;&#1086;&#1077; &laquo;&#1082;&#1086;&#769;&#1087;&#1086;&#1090;&#1100;&raquo; &#1095;&#1072;&#1089;&#1090;&#1086; &#1087;&#1088;&#1086;&#1080;&#1079;&#1085;&#1086;&#1089;&#1080;&#1090;&#1089;&#1103; &#1089; &#1087;&#1088;&#1086;&#1087;&#1091;&#1089;&#1082;&#1086;&#1084; &#1085;&#1077;&#1091;&#1076;&#1072;&#1088;&#1085;&#1086;&#1075;&#1086; &laquo;&#1086;&raquo;, &#1085;&#1086; &#1089; &#1089;&#1086;&#1093;&#1088;&#1072;&#1085;&#1077;&#1085;&#1080;&#1077;&#1084; &#1076;&#1074;&#1091;&#1089;&#1083;&#1086;&#1078;&#1085;&#1086;&#1089;&#1090;&#1080;.<a NAME="PN46anc" HREF="#PN46sym"><sup>46</sup></a></p>
</blockquote>
<p>Tio ŝajnas al ni nenecesa escepto al la kutima regulo. La zorga elparolo de tiu vorto montras voĉan ŝvaon, kiu servas kiel kernon de la dua silabo. Povas esti, ke senzorga elparolo senvoĉ&shy;igas kaj mallongigas la ŝvaon, sed kiel ni supre indikis, eĉ se ĝi tute malaperus, la nura fakto, ke okazas eksplodo fine de <i>p</i> rekreas ŝvaecan kromvokalon, t.e. potencialan kernon por la silabo. Sendube tia vokalo ne apartenas al la kutima fonetika sistemo de la lingvo, sed estus pli ekonomie ĝin aldoni al la sistemo, kiel ŝvaan alofonon, ol ŝanceligi la bazojn de la silaba teorio.</p>
<p>Se ni analizas la similan E-an vorton <i>kopt&rsquo;</i>, la afero ne tute samas: en la baza formo <i>kopto</i> la konsonanto <i>p</i> estas en la vosto kaj, kiel ofte okazas en tiu pozicio, perdas sian fortenon. Same okazas en la eliziita formo, sed la posta <i>t</i> ja havas eksplodon, do denove kreiĝas ia kromvokalo, kvankam en alia loko ol en la rusa. Ĉu do <i>kopt&rsquo;</i> estu dusilaba, kiel <i>&#1082;&#1086;&#769;&#1087;&#1086;&#1090;&#1100;</i>? La fenomeno estas tre simila en ambaŭ lingvoj &ndash; malaperas iu vokalo kaj pro la eksplodo aperas alia &ndash;, sed ial en Esperanto oni ne rekonas al la nova vokalo metrikan silabofarecon. Tio memorigas la supran diskuton ĉirkaŭ konservado de latenta vokalo pere de katalekta segmento, ĉi-okaze tamen ni havas bazon por diri, ke la segmento ne estas akustike malplena, sed respondas al iu ekstersistema sono, kiun oni rajtas konsideri silabofara aŭ ne, depende de la lingvo kaj de la aplikkampo. </p>
<p>En Esperanto estas firma metrika argumento por ne konsideri ĝin silabofara: elizio servas ĝuste al tio, ke malaperu silaboj, kaj ne estas kialo pritrakti elizion malsame en la okazo de <i>kopt&rsquo;</i>, ol en la okazo de <i>premis&rsquo;</i>, ĉe kiu neniu kromvokalo kreiĝas<a NAME="PN47anc" HREF="#PN47sym"><sup>47</sup></a>. Eblas demandi al si, kial, kadre de la rusa, Ŝĉerba insistas pri la silabeco de [<font FACE="Arial Unicode MS, sans-serif">pt&#690;</font>]. Nu, supozeble pro simetriaj kialoj, kiel sufloras lia ekzemplo el versaĵo de la franca poeto Lamartine:</p>
<blockquote>
<p> Et pr&egrave;s des flots ch&eacute;ris qu&#8217;elle devait revoir</p>
</blockquote>
<p>pri kiu li unue asertas, ke <i>elle</i> [&#x2C8;<font FACE="Arial Unicode MS, sans-serif">&#603;l&#601;</font>] perdis la finan ŝvaon (kvankam al francaj geknaboj oni kutime instruas, ke necesas elparoli tiujn vokalojn en poezio!), kaj due asertas, ke tamen la silabo ĉirkaŭ ĝi restas (do [<font FACE="Arial Unicode MS, sans-serif">k&#603;-l-d&#601;-v&#603;</font>], ne [<font FACE="Arial Unicode MS, sans-serif">k&#603;l-d&#601;-v&#603;</font>] laŭ la normala senŝvaa elparolo). Li supozeble pravas en tio, ke iuj legantoj ne konservas ĉiujn ellaseblajn ŝvaojn, sed iel kompensas ilian perdon per io alia, por teni la ritmon ĝusta: longigo de la antaŭa vokalo, longigo de la eksa atako, artikulacio ataka anstataŭ vosta de la eksa atako, enŝovo de ŝvaeca kromvokalo&#8230;</p>
<h4> Konkludo de la ĉapitro</h4>
<p>Ni ĉi-supre montris, ke la difino &bdquo;silabo estas minimuma elparolebla unuo&rdquo; povas montriĝi efika, kiam oni ĝin atente disvolvas. Konekse al tiu difino aperas bildo de la nocio silabo kun pluraj interesaj ecoj:</p>
<ul>
<li>
<p> Ĝi baziĝas sur akustikaj ecoj kiel </p>
<ul>
<li>
<p> la retroa influo de la kerna segmento al la artikulacio de la atakaj segmentoj, </p>
</li>
<li>
<p> la senkonscia fare de la parolanto aperigo de ŝvaeca kromvokalo post la forteno de eksploda konsonanto elparolata sen posta vokalo.</p>
</li>
</ul>
</li>
<li>
<p> Ĝi estas forte ligita al la lingvo, en kiu ĝi aplikiĝas.</p>
</li>
<li>
<p> Silabo estas en si mem sensignifa, sed kondutas kiel malgranda vorto.</p>
</li>
</ul>
<p>La retroa influo povas servi kiel kriterio ĉe determinado de la silabolimo, <span>sed ĝia profundeco ne estas konstanta kaj forte varias depende de la parolanto.</span></p>
<p>Fine ni pritraktis la t.n. senkernajn silabojn kaj montris, ke estas preferinda enkonduko de ekstersistema kromvokalo, konsiderebla kiel silabofara aŭ ne laŭ la metrikaj konvencioj.</p>
<h3>5. La Esperanta silabo en praktiko</h3>
<p>En tiu ĉi ĉapitro ni volus prezenti la materialon, kiun iom detala gramatiko de Esperanto povus enhavi. La materialo ne havas fakecan pretendon, sed provas prezenti koheran bildon de la nocio silabo kaj de ĝia praktika uzo.  Ĝi baziĝas sur la difino per &bdquo;minimuma elparolebla unuo&rdquo;, do multon el la supre dirita ni ne ripetos.</p>
<h4>Silabadaj reguloj</h4>
<p>Nia ekskurso tra la fonologiaj teorioj montris, ke ne indas atendi praktikajn regulojn de tiu ĉi flanko. Aliflanke, kiel montrite en ĉap. 2, ni jam havas firman bazon de interkonsento inter la <i>Fundamento</i>, PAG, PIV kaj W&uuml;ster. Ni ilin sumigu denove, enkondukante kelkajn komplet&shy;igojn.</p>
<ul>
<li VALUE=1>
<p> Ĉiu silabo enhavas precize unu vokalon, kio implicas, ke se du vokaloj estas apudaj, ili apartenas al malsamaj silaboj. Ekz-e: <span><i>t<u>i-e-a</u></i>, <i>k<u>i-u</u></i>, <i>me-n<u>u-o</u></i>, <i>o-pi-n<u>i-i</u></i>, <i>ĝ<u>u-u</u></i>, <i>ba-l<u>a-a</u>-ĵo</i></span>.</p>
</li>
<li>
<p> Se du vokalojn apartigas unu konsonanto, la koncerna konsonanto estas la atako de la silabo formita ĉirkaŭ la dua vokalo. Ekz-e: <span><i>a-<u>e-ro</u></i>, <i><span>k</span><u>a-na-lo</u></i></span>. Tio validas ankaŭ, se la konsonanto estas ekfrota (<i>pr<u>o-ce</u>-so</i>, <i>fe-l<u>i-ĉa</u></i>, <i>p<u>a-ĝo</u></i>) aŭ glita (<i>pl<u>e-je</u></i>, <i>an-t<u>a-ŭa</u></i>).</p>
</li>
<li>
<p> Se du vokalojn apartigas du konsonantoj, la unua konsonanto estas la vosto de unua silabo kaj la dua la atako de la dua. Ekz-e: <i>s<u>is-te</u>-mo</i>, <i>v<u>er-so</u></i>, <i>l<u>aŭ-di</u></i>, <span><i><u>an-ta</u>ŭ</i>, <i>k<u>on-so</u>-n<u>an-to</u></i>, <i>l<u>it-tu</u>-ko</i></span>. Se tamen la paro apartenas al la aro {<i>pr</i>, <i>tr</i>, <i>kr</i>, <i>br</i>, <i>dr</i>, <i>gr</i>, <i>fr</i>, <i>vr, pl, tl, kl, bl, dl, gl, fl, vl, kv</i>, <i>gv</i>, <i>ks</i>, <i>kz</i>, <i>dz</i>, <i>ps</i>}, ili ambaŭ apartenas al la atako de la dua silabo<a NAME="PN48anc" HREF="#PN48sym"><sup>48</sup></a>. Ekz-e: <i>c<u>i-pre</u>-so</i>, <i>p<u>a-tro</u></i>, <i>d<u>e-kre</u>-to</i>, <i>l<u>i-bro</u></i>, <i>g<u>u-dro</u></i>, <i>ge-<u>o-gra</u>-fi-o</i>, <i>k<u>o-fro</u></i>,  <i>k<u>o-vri</u></i>, <i><u>a-tla</u>-so</i>, <i>n<u>a-dlo</u></i>, <u><i>a-kvo</i></u>, <i><u>i-gva</u>-no</i>, <i>v<u>a-kso</u></i>, <i><u>e-kze</u>m-plo</i>, <u><i>a-dzo</i></u>. </p>
</li>
<li>
<p> Se du vokalojn apartigas pli ol du konsonantoj, la unua kaj lasta el la konsonantoj apartenas al la silabo de la plej proksima al ili vokalo, kaj la ceteraj aliĝas al la unua aŭ al la dua laŭ la okazoj. Ekz-e: <i><u>ab-sce</u>-so</i>, <span><i><u>eks-klu</u>-zi-va</i></span>, <i>m<u>al-stro</u>-mo</i>, <i><u>Ejn-ŝte</u>j-no</i>, <i>z<u>em-stv</u>o</i>, <i><u>ang-stro</u>-mo</i>.  </p>
</li>
</ul>
<p>Ne estas kialo, por ke silabolimo, morfemolimo kaj vortolimo koincidu. Tamen, se pro speciala bezono, oni elparolas vorton apartigante iujn el ĝiaj morfemoj, aŭ sintagmon apart&shy;igante iujn el ĝiaj vortoj, neeviteble la silabado devos adaptiĝi al la situacio. Se ekzemple oni volas malambiguigi la vorton <i>sentema</i>, oni povas enŝovi paŭzon ĉe la limo inter la du unuaj morfemoj, aŭ enkonduki glotan eksplodon antaŭ la sufikso <i>-em</i>: la silabaj strukturoj estos do respektive <i>sent-e-ma</i> kaj <i>sen-te-ma</i>. Sed en kunteksto, kie ambigueco ne estas timinda, oni ne hezitos silabi kune la morfemojn kaj diri ĉiam <i>sen-te-ma</i>. </p>
<p>Ankaŭ en poezia deklamado oni povas malhelpi resilabadon por eviti missencajn kombinojn. Ekzemple, en sia poemo <i>Torento</i>, Miĥalski skribas:</p>
<blockquote><p>
	[&#8230;] Karesa susur&rsquo;<br />
	De l&rsquo; folioj rakontas fabelon <u>de l&rsquo; amo</u>
</p></blockquote>
<p>Estas rekomendinde elparoli <i>l&rsquo;</i><span> plene, kun kun sia ŝvaeca kromvokalo, por eviti la miskom&shy;prenon </span><i>fabelon de lamo</i><span>. Ĉi-okaze la silabolimo sekvos do la morfemolimon<a NAME="PN49anc" HREF="#PN49sym"><sup>49</sup></a>. </span>Alia okazo, kiam oni emas ne resilabi, estas kiam oni uzas tre maloftan kunmetaĵon, ne leksemiĝintan. Necesas do insisti pri la morfema strukturo por komprenigi ĝian signifon. Nur tiel, niaopinie, estas pravigebla la silabada diferenco inter <i>se-gi-lo</i> kaj <i>seg-in-stru-men-to</i>, pri kiu parolas [Lindstedt&nbsp;1983].</p>
<p>Alia okazo, ĉe kiu la morfemolimo estas bona gvidilo por determini la silabolimon, estas kiam du vokalojn apartigas pli ol du konsonantoj. Tiam la regulo ne donas precizan indikon kaj la morfemolimo estas ĉiam loko, ĉe kiu plej nature eblas paŭzi. Estas do preferindaj <i>trans-for-mi</i> kaj <i>in-ter-ŝanĝ-va-lo-ro</i> al <i>tran-sfor-mi</i> kaj <i>in-ter-ŝan-ĝva-lo-ro</i>, donitaj de la PIV-a regulo. </p>
<p>Resume: resilabado estas ĉiam ebla, sed ne ĉiam deviga.</p>
<h4>Akcento kaj enklitikoj</h4>
<p>Kiel sciate &bdquo;la akcento estas ĉiam sur la antaŭlasta silabo&rdquo;&#8230; krom se la koncerna vorto estas eliziita substantivo. Anstataŭ diri, ke tio estas escepto, oni preferas diri, ke elizio ne modifas la lokon de la akcento. Pli precize tamen, la konturo de la akcenta silabo kutime iom varias, per modifo de la vosto, sed ĝia kerno restas senŝanĝa.</p>
<p> Ekz: </p>
<div align="center">
<table WIDTH=272 BORDER=0 CELLPADDING=0 CELLSPACING=0>
<tr VALIGN=TOP>
<td WIDTH=136><i>kna-b&iacute;-no   </i> </td>
<td WIDTH=136><i>kna-b&iacute;n&rsquo;</i></td>
</tr>
<tr VALIGN=TOP>
<td WIDTH=136><i>a-m&iacute;-ko</i></td>
<td WIDTH=136><i>a-m&iacute;k&rsquo;</i></td>
</tr>
<tr VALIGN=TOP>
<td WIDTH=136><i>Es-pe-r&aacute;n-to</i></td>
<td WIDTH=136><i>Es-pe-r&aacute;nt&rsquo;</i></td>
</tr>
</table>
</div>
<p>Oni notas en praktiko, ke la vortoj unusilabaj kaj eĉ iuj dusilabaj restas senakcentaj. Temas kutime pri gramatikaj vortoj kiel personaj pronomoj, posedaj adjektivoj, artikolo, tabelvortoj, prepozicioj, konjunkcioj, numeraloj, konjugaciitaj formoj de verbo <i>esti</i> ktp.  </p>
<p>Ekz.:	<span><i>mi v&eacute;nas</i>; <i>ili v&eacute;nas de la lern&eacute;jo</i>;<i> d&oacute;nu iom da l&aacute;kto</i></span></p>
<p>Tiajn vortojn oni nomas <b>enklitikoj</b> kaj pli ol kiel karakterizan trajton de ili indas konsideri, ke ilia senakcenteco rezultas de malapero de la akcento pro rapida elparolo kaj pro la malfacilo, kiun kreus senintervala sinsekvo de pluraj akcentaj silaboj. Ĝuste tial, en poezia lingvo, tiuj enklitikoj povas fojfoje refariĝi akcentaj laŭ la bezonoj de la uzata metro. Aldone, pluraj sinsekvaj enklitikoj povas estigi akcenton sur unu el ili.  </p>
<p>Ekz.:	<span><i>sep m&iacute;l dek s&eacute;s</i>; <i>d&oacute;nu ĝin al l&iacute;</i>.</span></p>
<p>Ni mencios nur preterpase la eblan ekziston de duaranga akcento kaj insista akcento.</p>
<h4> Vokala longo kaj vasteco</h4>
<p>Kvankam la tradicia instruo estas, ke vokaloj estu &bdquo;nek tro longaj, nek tro mallongaj&rdquo;, &bdquo;nek tro vastaj, nek tro malvastaj&rdquo;, pluraj aŭtoroj provis kodigi la uzon de la koncernaj alofonoj por unuecigi la literaturan deklamadon kaj provi evitigi, ke la parolantoj de la lingvo senkonscie ĉerpu la regulon pri tio en la propra nacia lingvo.  </p>
<p>Fruan spuron de tiuj preskribaj klopodoj ni trovas i.a. en [W&uuml;ster&nbsp;1923] kaj en [Kalocsay&nbsp;1931], sed la kulmino estas atingita en [PAG&nbsp;1985:&sect;20,21]. Ŝajnas, ke malmultaj E-teoriuloj pretus hodiaŭ apogi tiun teorion kaj deklari ĝin konforma al la uzado (vd ekzemple la starpunktojn de [Wells&nbsp;1989:23] kaj [Wennergren&nbsp;2005]). Ni tamen prezentos ĝin ĉi-esee, ĉar ĝi esence baziĝas sur silabado kaj havas interesajn rezultojn.</p>
<p>Jen la ĉefaj reguloj pri tio en nia simpligita redakto<a NAME="PN50anc" HREF="#PN50sym"><sup>50</sup></a>:  </p>
<ul>
<li VALUE=1>
<p> Ĉiuj vokaloj estas mallongaj, krom se ili staras en akcenta malfermita silabo: <i>va:-na</i>, <i>van-ta</i>, <i>lu:-i</i>, <i>lu:-tro</i>, <i>lun-ĉas</i><span>.</span></p>
</li>
<li>
<p> Enklitikoj ĉiam konservas mallongan vokalon, eĉ kiam reakiras sian perditan akcenton: <i>mi-a</i>, <i>a-pud</i>, <i>ne-ni-el</i>.</p>
</li>
<li>
<p> La longaj <i>e</i> kaj <i>o</i> estas pli malvastaj ol la mallongaj: <i>ven-di</i> [&#x2C8;<font FACE="Arial Unicode MS, sans-serif">v&#603;ndi</font>], <i>ve:-ni</i> [&#x2C8;<font FACE="Arial Unicode MS, sans-serif">ve:ni</font>], <i>mor-do</i> [&#x2C8;<font FACE="Arial Unicode MS, sans-serif">m&#596;rd&#596;</font>], <i>mo:-ro</i> [&#x2C8;<font FACE="Arial Unicode MS, sans-serif">mo:r&#596;</font>].</p>
</li>
<li>
<p> Elizio ne ŝanĝas longecon kaj vastecon de la akcenta vokalo, kvankam ĝi povas fermi silabon: <i>lu:tr&rsquo;</i>, <i>kna-bi:n&rsquo;</i><span>, </span><i>fe:br&rsquo; </i> [&#x2C8;<font FACE="Arial Unicode MS, sans-serif">fe:br</font>].</p>
</li>
</ul>
<p>Malgraŭ la ŝajna simpleco de niaj reguloj estas tamen multaj nuancoj, ekzemple inter la aŭtoroj, i.a. pro la komplika redakto de la originalaj reguloj. PAG uzas jen la nocion de silaba fermiteco (por difini vastecon), jen la tradician vortumon per &bdquo;silabo, kies vokalo estas sekvata de pli ol unu konsonanto&rdquo; (por difini longon), el kio rezultas granda perplekso de la leganto. W&uuml;ster apartigas la okazon de diftongoj, kiuj estu ĉiam longaj, kio kondukas lin preksribi malvastan (sed ĉu vere longan?) elparolon de <i>e</i> en <i>pseŭdo</i>. Aldone li deklaras, sen pravigo, ke la finaj <i>-i</i> kaj <i>-u</i> estu longaj. Interese estas ankaŭ konstati, ke en 1931 Kalocsay parolis pri vokala longo, sed ankoraŭ ne pri diferencigo laŭ vasteco, konsilante &bdquo;duon&shy;fermitan&rdquo; elparolon.</p>
<p>Kiel plian spicaĵon ni aldonu, ke PAG vidas trian specon de <i>e</i> kaj <i>o</i>, nome la longajn kaj vastajn. Temas pri transformo de longa malvasta vokalo, kiam la vorto, al kiu ĝi apartenas, fariĝas unua elemento de kunmetaĵo. Ni do povas aldoni jenan regulon, kiu enkondukas pliajn esceptojn al la antaŭaj:</p>
<ul>
<li VALUE=1>
<p> Transformo de vorto al la unua elemento de kunmetaĵo ne ŝanĝas longecon de la akcenta vokalo, sed se temas pri <i>e</i> aŭ <i>o</i>, ĝin vastigas: <i>pl&uacute;:mo</i>&nbsp;+&nbsp;<i>am&iacute;:ko</i> iĝas <i>plu:mam&iacute;:ko</i>, sed  <i>k&oacute;:ro&nbsp;</i>[<font FACE="Arial Unicode MS, sans-serif">&#x2C8;ko:r&#596;</font>]&nbsp;+&nbsp;<i>b&aacute;:to</i> iĝas <i>ko:rb&aacute;:to</i> [k<font FACE="Arial Unicode MS, sans-serif">&#596;:r&#x2C8;ba:t&#596;</font>]<span>.</span></p>
</li>
</ul>
<p>Rezulto de tio, ke elizio ne ŝanĝas la vokalan longon, estas, ke povas aperi formoj ŝajne homonimaj kun aliaj, diferencantaj per la vokala longeco: ekzemple <i>ka:j&rsquo;</i> (el <i>kajo</i>) kaj <i>kaj</i>, <i>vi:n&rsquo;</i> kaj <i>vin</i>, <i>nu:n&rsquo;</i>, kaj <i>nun</i> k.a. Ĉu tio signifas, ke ekzistas minimumaj paroj, kaj ke indas doni fonologian statuson al tiuj longaj variaĵoj? [Oostendorp&nbsp;1999:54] respondas nee:</p>
<blockquote>
<p> There are no minimal pairs of words with a different meaning and differing in form only in the length of one vowel.<a NAME="PN51anc" HREF="#PN51sym"><sup>51</sup></a></p>
</blockquote>
<p>Kaj efektive, en la supre cititaj ekzemploj, ni povas konsideri, ke ĉe la longvokalaj formoj restas nepre sentebla la akcento, dum la aliaj estas enklitikoj, do plejofte senakcentaj, kvankam ne devige tiaj. Efektive, ne multe riĉigus la lingvon porti la vokalan longon al la fonologia nivelo, sed necesas agnoski, ke tiaj minimumaj paroj ja povas ekzisti ĉe kunmetaĵoj, pro la ĉi-supre menciita lasta regulo. Ni ekzemple trovis: <i>kolporti</i> (disporti kun si etajn varojn) kaj <i>ko:lporti</i> (porti ĉe/per la kolo).</p>
<p>Sendepende de tio, ĉu tiu lasta regulo respondas aŭ ne al la vera uzado, ni rimarkigu, ke ĝi montriĝus utila, kiam indas insisti pri la kunmetiteco de la koncerna vorto, i.a. por evitigi konfuzon inter du izomeraj vortoj<a NAME="PN52anc" HREF="#PN52sym"><sup>52</sup></a>, kiel ĉi-supre por <i>kolporti</i>. Sed la koncerna regulo ne funkcias en ĉiuj okazoj, kiam ĝi utilus, kaj cetere estas aliaj rimedoj por substreki la lokon de morfema limo, kiel: kontraŭregula akcentado de la flankelemento (<i>k&oacute;lp&oacute;rti</i>), interelementa paŭzo (<i>kol&#8230; porti</i>), kiu povas fojfoje modifi la silabadon (<i>kol&#8230; ego</i>), glota eksplodo komence de la dua elemento (<i>kol-</i><i><font FACE="Arial Unicode MS, sans-serif">&#660;</font>ego</i>) ktp. Do entute ne indas reteni tiun eventualan utilon kiel pruvon por la bezono de vokala longo.</p>
<h4>Silabolongo</h4>
<p>Necesas ne konfuzi silabolongon kaj vokalolongon. Silabolongo estas nocio, enkondukita en Esperanton ĉefe pro la bezonoj de la silabomezura metriko, kiu paŭsas la latin-grekan, kaj anstataŭ uzi kiel ritman bazon alternon de silaboj akcentaj kaj senakcentaj, uzas alternon de silaboj longaj kaj mallongaj<a NAME="PN53anc" HREF="#PN53sym"><sup>53</sup></a>.  </p>
<p>En tiu ĉi kadro oni kutime difinas longa silabon, kies vokalo estas longa, aŭ kies vokalon sekvas almenaŭ du konsonantoj (kun iuj esceptoj, pro kiuj du konsonantoj fojfoje kalkuliĝas kiel unu). Ĉiuj aliaj silaboj estas konsiderataj mallongaj. Kvankam tiu ĉi difino havas la avantaĝon ne postuli precizajn silabadajn regulojn (sufiĉas koni la liston de esceptaj konsonanto&shy;paroj), ĝi tamen havas la gravan malavantaĝon, ke laŭ ĝi silabo finiĝanta per nur unu konsonanto estus mallonga fine de frazo aŭ de verso (ekz-e <i>mon</i> en <i>a-mon</i>), sed nepre iĝus longa, kiam ajn ĝin sekvus alia, konsonantokomenca vorto (ekz-e <i>a-mon be-lan</i>).  Tio ŝajnas al ni kontraŭdira kaj pravigita nur pro tio, ke en latin-greka versofarado oni kutime ne agnoskas metrikan ekziston de enversa paŭzo (eĉ ĉe cezuro<a NAME="PN54anc" HREF="#PN54sym"><sup>54</sup></a>) kaj konsideras la versofinan silabon indiferente longa aŭ mallonga (<i>syllaba anceps</i>).  </p>
<p>Ni tamen preferas la pli logikan difinon, enkondukitan ĉi supre, nome, ke silabo estas longa, nur se fermita aŭ longvokala, kaj mallonga aliokaze. Kombinante ĝin kun la regulo pri vokala longo, ni ricevas, ke krom en specialaj okazoj (enklitikoj, elizio, kunmetado), silabo estas longa, se ĝi estas akcenta aŭ fermita, kaj mallonga aliokaze.</p>
<p>Tamen Kalocsay ne kontentiĝis per tio kaj volis enkonduki en Esperanton la oportunan klason de silaboj <b>hibridaj</b>, t.e. longaj aŭ mallongaj laŭ la bezono de la metro, pli-malpli konatan ankaŭ de antikvuloj. En sia verko [Kalocsay&nbsp;1931] li do difinas hibrida silabon fermitan kaj senakcentan (ekzemple <i>m&oacute;n-<u>don</u></i>), aŭ akcentan kaj mallongvokalan (povas temi nur pri reakcentita enklitiko, ekzemple <i><u>m&iacute;</u>-a</i>).</p>
<p>Ni ekzemple skandu tri daktilajn heksametrojn el la traduko de epigramo de Kallimakhos, aperinta en la supre citita verko:</p>
<blockquote><p>
	Kiel ĉasist&rsquo; en arbar&rsquo; piedsignojn kaj vente kurantan&#8230;<br />
	Kaj li ne lacas, sed se li aŭdus : &bdquo;jen la ĉasaĵo&#8230;&rdquo;<br />
	Same ja estas la am&rsquo;: persekutas la fuĝe kurantan&#8230;
</p></blockquote>
<div align="center">
<table BORDER=0 CELLPADDING=0 CELLSPACING=0>
<tr VALIGN=TOP>
<td WIDTH=125><b>&#8211;<u>υυ</u></b></td>
<td WIDTH=125><b>&#8211;<u>υυ</u></b></td>
<td WIDTH=125><b>&#8211; //<u>υυ</u></b></td>
<td WIDTH=125><b>&#8211;<u>υυ</u></b></td>
<td WIDTH=125><b>-υυ</b></td>
<td WIDTH=125><b>&#8211;<u>υ</u></b></td>
</tr>
<tr VALIGN=TOP>
<td WIDTH=125><i>K&iacute;-el ĉa-</i></td>
<td WIDTH=125><i>s&iacute;s-t en ar-</i></td>
<td WIDTH=125><i>b&aacute;:r // pi-ed-</i></td>
<td WIDTH=125><i>s&iacute;g-nojn kaj</i></td>
<td WIDTH=125><i>v&eacute;n- te ku-</i></td>
<td WIDTH=125><i>r&aacute;n-tan</i></td>
</tr>
<tr VALIGN=TOP>
<td WIDTH=125><i>Kaj li ne</i></td>
<td WIDTH=125><i>l&aacute;:-cas,</i></td>
<td WIDTH=125><i>sed // se li</i></td>
<td WIDTH=125><i>&aacute;ŭ-dus</i></td>
<td WIDTH=125><i>jen la ĉa-</i></td>
<td WIDTH=125><i>s&aacute;:-ĵo</i></td>
</tr>
<tr VALIGN=TOP>
<td WIDTH=125><i>S&aacute;:-me ja</i></td>
<td WIDTH=125><i>&eacute;s-tas la</i></td>
<td WIDTH=125><i>&aacute;:m // per-se-</i></td>
<td WIDTH=125><i>k&uacute;:-tas la</i></td>
<td WIDTH=125><i>f&uacute;:-ĝe ku</i></td>
<td WIDTH=125><i>r&aacute;n-tan</i></td>
</tr>
</table>
</div>
<p>Oni rimarkos, ke la sama konjunkcio <i>kaj</i> estas mallonga en la unua verso, kaj longa en la dua; ke la unua silabo de <i>kiel</i> estas konsiderata longa, ĉar tion ebligas ĝia hibrideco, dum fakte ĝia vokalo estas mallonga&#8230; kaj tio plej ŝokas; ke silabo <i>ed</i> en <i>piedsignojn</i> estas konsiderata mallonga, malgraŭ ke pro la PAG-aj reguloj, pli postaj, efektive, ĝia vokalo devus esti longa; ke eĉ la &bdquo;superpeza&rdquo; silabo <i>nojn</i> estas senĝene konsiderata mallonga.  </p>
<p>Ĉio ĉi ne aspektas plene logike kaj en sia posta verko [Kalocsay&nbsp;1981] la poeto revenis al pli klasika sistemo kun kutima duvalora klasifiko, allasante tamen dubon pri la fermiteco de silabo, kies vokalo antaŭiras grupon <i>muta cum liquida</i>, kio ebligas ĝin konsideri longa aŭ mallonga laŭnecese. Do restas hibridaj silaboj, sed ili malmultas kaj ilia hibrideco estas pravigebla per necerteco de la silabolimo.</p>
<p>Endas konstati, ke la rezultoj ricevitaj de Kalocsay estus malfacile atingeblaj per la akcenta metriko, se temas pri ilia subtileco kaj proksimeco al la originalo. Oni spertos en la posta provekzemplo la senton pri diverseco, devenanta el la eblo uzi piedon jen du- jen tri-silaban (daktilo aŭ spondeo), el la malsamlongaj akcentaj vokaloj, kaj la utilan rolon de cezuro post la unua silabo de la tria piedo por sinkronigi la menson de la leganto kun la versa strukturo.</p>
<blockquote><p>
	Vintro de venta veter&rsquo;// malaperis el altoj eteraj,<br />
	florportanta sezon&rsquo; // purpure jam al ni ridetas.<br />
	Per helverda gazon&rsquo; // sin kronas Tero dezerta,<br />
	kaj per freŝa frond&rsquo; // renoviĝe la bosko paradas.<br />
	De l&rsquo; herbnutra Eos&rsquo; // donaciĝas ros&rsquo; delikata,<br />
	floras ride la kamp&rsquo;, // sin apertas ride la rozoj.</p>
<div align="right">(<i>Printempo</i>, Meleagros / Kalocsay)</div>
</blockquote>
<div align="center">
<table BORDER=0 CELLPADDING=0 CELLSPACING=0>
<tr VALIGN=TOP>
<td WIDTH=125><b>&#8211;<u>υυ</u></b></td>
<td WIDTH=125><b>&#8211;<u>υυ</u></b></td>
<td WIDTH=125><b>&#8211; // <u>υυ</u></b></td>
<td WIDTH=125><b>&#8211;<u>υυ</u></b></td>
<td WIDTH=125><b>-υυ</b></td>
<td WIDTH=125><b>&#8211;<u>υ</u></b></td>
</tr>
<tr VALIGN=TOP>
<td WIDTH=125> <i>v&iacute;n-tro de</i></td>
<td WIDTH=125> <i>v&eacute;n-ta ve-</i></td>
<td WIDTH=125> <i>t&eacute;:r // ma-la-</i></td>
<td WIDTH=125> <i>p&eacute;:-ri-s e-</i></td>
<td WIDTH=125> <i>l &aacute;l-to-j e-</i></td>
<td WIDTH=125> <i>t&eacute;:-raj</i></td>
</tr>
<tr VALIGN=TOP>
<td WIDTH=125> <i>flor-por-</i></td>
<td WIDTH=125> <i>t&aacute;n-ta se-</i></td>
<td WIDTH=125> <i>z&oacute;:n // pur-</i></td>
<td WIDTH=125> <i>p&uacute;:-re ja-</i></td>
<td WIDTH=125> <i>m al-ni-ri-</i></td>
<td WIDTH=125> <i>d&eacute;:-tas</i></td>
</tr>
<tr VALIGN=TOP>
<td WIDTH=125> <i>per-hel-</i></td>
<td WIDTH=125> <i>v&eacute;r-da ga</i></td>
<td WIDTH=125> <i>z&oacute;:n // sin</i></td>
<td WIDTH=125> <i>kr&oacute;:-nas</i></td>
<td WIDTH=125> <i>T&eacute;:-ro de-</i></td>
<td WIDTH=125> <i>z&eacute;r-ta</i></td>
</tr>
<tr VALIGN=TOP>
<td WIDTH=125> <i>kaj per</i></td>
<td WIDTH=125> <i>fr&eacute;:-ŝa f-</i></td>
<td WIDTH=125> <i>r&oacute;nd // re-no-</i></td>
<td WIDTH=125> <i>v&iacute;:-ĝe la</i></td>
<td WIDTH=125> <i>b&oacute;s-ko pa-</i></td>
<td WIDTH=125> <i>r&aacute;:-das</i></td>
</tr>
<tr VALIGN=TOP>
<td WIDTH=125> <i>de l-h&eacute;rb-</i></td>
<td WIDTH=125> <i>n&uacute;:-tra E-</i></td>
<td WIDTH=125> <i>&oacute;:s // do-na-</i></td>
<td WIDTH=125> <i>c&iacute;:-ĝas</i></td>
<td WIDTH=125> <i>r&oacute;:s de-li-</i></td>
<td WIDTH=125> <i>k&aacute;:-ta</i></td>
</tr>
<tr VALIGN=TOP>
<td WIDTH=125> <i>fl&oacute;:-ras</i></td>
<td WIDTH=125> <i>r&iacute;:-de la</i></td>
<td WIDTH=125> <i>k&aacute;mp // si-na-</i></td>
<td WIDTH=125> <i>p&eacute;r-tas</i></td>
<td WIDTH=125> <i>r&iacute;:-de la</i></td>
<td WIDTH=125> <i>r&oacute;:-zoj</i></td>
</tr>
</table>
</div>
<p>Sed kvankam tre belaj, tiuj versoj estas ankaŭ ege malfacilaj por verki. Poste Kalocsay parte rezignis pri tiu ĉi sistemo kaj donis alian tradukon de la supre menciita epigramo de Kalli&shy;makhos en [Kalocsay&nbsp;1981:125] per akcentaj &bdquo;oktometroj&rdquo;, konsistantaj el sep troĥeoj kaj unu daktilo kiel la 5-a, 6-a aŭ 7-a piedo.</p>
<blockquote><p>
	Vidu, la ĉasisto, dum li pelas | tra l&rsquo; kamparo leporon,<br />
	aŭ avide sekvas spuron | de la kapreola pied&rsquo;,<br />
	vadas en la neĝ&rsquo; kaj akvo | gaje kurante, sed se oni<br />
	dirus al li: &bdquo;Jen ĝi, prenu:&rdquo; | &ndash; li forturnus sin de la pred&rsquo;.<br />
	Tia estas mia amo, | persekutas ĝi la fuĝantan,<br />
	sed facile akireblan | ĝuon evitas ĝi sub ted&rsquo;.</p>
<div align="right">(<i>Komparo pri la amo</i>, Kallimakhos / Kalocsay)</div>
</blockquote>
<p>Interese konstati, ke la simpla enŝovo de hazarda daktilo en troĥea verso kreas impreson similan al tiu de la multe pli komplika silabomezura metriko!</p>
<h3>6. Perkomputila analizo de la vortostoko de [PIV&nbsp;2002]</h3>
<p>Ni kreis komputilan programon en programlingvo <i>perl</i> por analizi (preskaŭ) ĉiujn vortojn de [PIV&nbsp;2002] (inkluzive de kunmetaĵoj unu- aŭ plur-vortaj) laŭ la sinsekvo de iliaj vokaloj kaj konsonantgrupoj (ĉi-poste nomotaj &bdquo;ĉeneroj&rdquo;), kaj montri ilian silaban dismeton laŭ la reguloj prezentitaj en la supre menciita artikolo &bdquo;silabolimo&rdquo; de la sama vortaro<a NAME="PN55anc" HREF="#PN55sym"><sup>55</sup></a>. Ni konsideris necertaj la silabolimojn ricevitajn per apliko de la regulo pri pli-ol-du-konsonanta grupo.</p>
<p>Kiel aldonajn rezultojn ni produktis:</p>
<ul>
<li VALUE=1>
<p> la liston de ĉiuj silaboj, vicigitaj unue laŭ ofteco kaj due laŭ alfabeta ordo;</p>
</li>
<li>
<p> la liston de ĉiuj ekzistantaj ĉeneroj, vicigitaj unue laŭ liternombro kaj due laŭ ofteco;</p>
</li>
<li>
<p> la liston de ĉiuj ekzistantaj vortokomencaj atakoj, vicigitaj laŭ ofteco;</p>
</li>
<li>
<p> la liston de ĉiuj ekzistantaj vostoj de eliziitaj substantivoj (menciitaj en la vortaro), vicigitaj unue laŭ liternombro kaj due laŭ ofteco.</p>
</li>
</ul>
<p>Ni resendas la leganton al la detalaj rezultoj, publikigitaj en la reto: [Bavant&nbsp;2006]. Ĉi tie ni mencios nur kelkajn notindajn aferojn:</p>
<ul>
<li VALUE=1>
<p> Estis analizitaj pli ol 47 mil vortoj, en kiuj troviĝas ĉ. 340 mil ĉeneroj (vokaloj aŭ konsonantogrupoj) kaj ĉ. 180 mil silaboj.</p>
</li>
<li>
<p> Estas ĉ. 2500 malsamaj silaboj en nefleksiitaj neeliziitaj vortoj, nombro kompar&shy;inda kun la ĉ. 400 bazaj silaboj de la ĉina. La plej oftaj estas: <i>to</i>, <i>o</i>, <i>lo</i>, <i>no</i>, <i>a</i>, <i>ti</i>, <i>do</i>, <i>ro</i>, <i>ko</i>, <i>ta</i>, <i>mo</i>, <i>ri</i>, <i>li</i>&#8230; La plej ofta fermita silabo estas <i>kon</i>, la 54-a laŭ la ĝenerala ofteco<a NAME="PN56anc" HREF="#PN56sym"><sup>56</sup></a>.</p>
</li>
<li>
<p> La loko de la silabolimo estas necerta laŭ la supra difino en 4% de la okazoj.</p>
</li>
<li>
<p> Estas nur 5 ĉeneroj vokalaj, sed ekzistas 1096 malsamaj ĉeneroj konsonantaj, konsistantaj el 1 ĝis 5 konsonantoj (la plej longa por nekunmetita vorto estas en <i>a<u>ngstr</u>omo</i>).</p>
</li>
<li>
<p> La vortokomencaj atakoj povas esti ĝis-tri-konsonantaj (nur <i>skr</i>, <i>skl</i>, <i>skv</i>, <i>spl</i>, <i>spr</i>, <i>str</i>, <i>ŝpr</i>, <i>ŝtr</i>).</p>
</li>
<li>
<p> Ekzistas pluraj maloftaj dukonsonantaj atakoj (ni substrekis tiujn ne menciitajn en [Oostendorp&nbsp;1999:57,58]): <u><i>bh</i></u> (<i>Bhagavadgito</i>), <i>bj</i> (<i>Bjalistoko</i>), <i>dn</i> (<i>Dnestro</i>), <i>dv</i> (<i>Dvino</i>), <i>dz</i> (<i>dzeta</i>), <i>fj</i> (<i>fjordo</i>), <i>ft</i> (<i>ftiro</i>), <u><i>gd</i></u> (<i>Gdansko</i>), <i>gh</i> (<i>ghetto</i>), <i>gn</i> (<i>gneto</i>), <u><i>gŭ</i></u> (<i>Gŭangdongo</i>), <u><i>ĥm</i></u> (<i>ĥmero</i>), <i>kj</i> (<i>Kjongĵuo</i>), <u><i>kŝ</i></u> (<i>kŝatrio</i>), <u><i>kt</i></u> (<i>ktenoforoj</i>), <u><i>kŭ</i></u> (<i>kŭaks</i>!), <i>lh</i> (<i>Lhaso</i>), <i>lj</i> (<i>ljamo</i>), <i>lv</i> (<i>Lvovo</i>), <u><i>mb</i></u> (<i><del>Mbanano</del>Mbabano</i>), <i>mj</i> (<i>mjelo</i>), <u><i>mn</i></u> (<i>mnemoniko</i>), <u><i>nĝ</i></u> (<i>Nĝameno</i>), <i>nj</i> (<i>Njemeno</i>), <i>pf</i> (<i>pfenigo</i>), <u><i>pj</i></u> (<i>pjelo</i>), <i>pn</i> (<i>pneŭo</i>), <i>pŝ</i> (<i>pŝento</i>), <i>pt</i> (<i>pterido</i>), <u><i>sb</i></u> (<i>sbiro</i>), <i>sn</i> (<i>snobo</i>), <i>ŝj</i> (<i>Ŝjiano</i>), <i>ŝk</i> (<i>ŝkopi</i>), <i>tb</i> (<i>Tbiliso</i>), <i>tj</i> (<i>tjurka</i>), <i>tl</i> (<i>tlaspo</i>), <u><i>tm</i></u> (<i>tmezo</i>), <i>ts</i> (<i>tsetseo</i>), <u><i>tv</i></u> (<i>tvido</i>), <i>vj</i> (<i>vjetnamo</i>), <i>vl</i> (<i>Vladimiro</i>), <i>vr</i> (<i>vrako</i>), <i>zl</i> (<i>zloto</i>). </p>
</li>
<li>
<p> Relativa plimulto de eliziitaj substantivoj finiĝas per senvosta silabo. La vosto de la ceteraj estas unu el la 245 ĝis-kvar-konsonantaj (<i>zemstv&rsquo;</i>&nbsp;) grupoj. Pluraj vostoj malobeas la principon pri malkreskanta sonoreco (<i>gm</i>, <i>tm</i>, <i>pl</i>, <i>kn</i>, <i>ĉj</i>&#8230;).</p>
</li>
</ul>
<p>Estus malfacile tiri unu konkludon el ĉiuj ĉi faktoj. La diverseco de la vortaj atakoj kaj vostoj konfirmas, ke Esperanto, pro la multlingva deveno de ĝia leksika provizo, kaj pro la regulo pri fonetika elparolo, supozeble ne havas absolutajn fonotaktikajn regulojn. La principo pri sonoreco estas sufiĉe bone respektata en la atako, kvankam samsonoraj segmentoj estas eblaj, kaj kelkaj &bdquo;ekzotaj&rdquo; atakoj kontraŭas ĝin (<i>mb</i>, <i>nĝ</i>, <i>lh</i>, <i>lv</i>), sed multe malpli en la vosto.</p>
<h3>7. Konkludo</h3>
<p>En tiu ĉi eseo ni prezentis panoramon de la studoj ĉirkaŭ la nocio silabo, en Esperanto kaj, pli modestaskale, ankaŭ en la kampo de ĝenerala fonologio. Ni devis konstati, ke la teoriaj aliroj ne donas rezultojn kongruajn kun la kutimaj uzoj de tiu nocio en Esperanto, i.a. pro la principo pri maksimuma atako kaj pro tio, ke la silabaj teorioj uzas multajn para&shy;doksajn nociojn (katalektaj kaj ekstersilabaj segmentoj, moraoj k.a.). Ni do provis reankri la nocion al akustiko kaj prezenti silabadajn regulojn, kongruajn kun la metrikaj bezonoj, kaj sufiĉajn por rigore enkonduki la nocion en gramatikan lernolibron, i.a. por paroli pri vokala longo kaj vokala vasteco, kiuj nocioj havas jam longan historion en nia lingvo, kvankam ilia praktika ekzisto estas prave kontestata. Preterpase ni proponis praktikan solvon al la problemo pri koincido inter la limoj morfema, silaba kaj vorta: nome, ke resilabado estas ĉiam ebla, sed ne ĉiam deviga. Fine ni prezentis kelkajn rezultojn el perkomputila esplorado de la PIV-a vortostoko, el kiu aperas, ke ekzistas multegaj diversaj silaboj kaj ke la diverseco de vortaj atakoj kaj vostoj estas tre granda.</p>
<ul>
  Atentigo: tiu ĉi artikolo estas en provizora stato. Ĝi estas trovebla ankaŭ PDF-forme ĉe adreso <a href="http://perso.orange.fr/kursoj/studoj/silab.pdf">http://perso.orange.fr/kursoj/studoj/silab.pdf</a>.
</ul>
<h3>8. Bibliografio</h3>
<div align="left">
<table BORDER=0 CELLPADDING=5 CELLSPACING=0>
<tr VALIGN=TOP>
<td WIDTH=183><font SIZE=2>[Angoujard&nbsp;1997]</font></td>
<td WIDTH=541>J.-P. Angoujard: <i>Th&eacute;orie de la syllabe</i>. CNRS &Eacute;ditions, 1997.</td>
</tr>
<tr VALIGN=TOP>
<td WIDTH=183><font SIZE=2>[Annis&nbsp;2006]</font></td>
<td WIDTH=541>W.S. Annis : <i>Introduction to Greek Meter</i>. Aoidoi.org, 2006. <br />
		<a HREF="http://www.aoidoi.org/articles/meter/intro.pdf">http://www.aoidoi.org/articles/meter/intro.pdf</a></td>
</tr>
<tr VALIGN=TOP>
<td WIDTH=183><font SIZE=2>[Baghy&nbsp;1982]</font></td>
<td WIDTH=541>J. Baghy: <i>Gramatika demandaro resuma</i>. 4-a eldono. HEA, Budapest, 1982. <a HREF="http://miresperanto.narod.ru/konsultoj/metodiko-demandaro.htm">http://miresperanto.narod.ru/konsultoj/metodiko-demandaro.htm</a></td>
</tr>
<tr VALIGN=TOP>
<td WIDTH=183><font SIZE=2>[Ba&iuml;f&nbsp;1574]</font></td>
<td WIDTH=541>J.A. de Ba&iuml;f: <i>E<font FACE="Arial Unicode MS, sans-serif">&#795;&#8198;</font>tre<font FACE="Arial Unicode MS, sans-serif">&#795;&#8198;</font>nes de la poe<font FACE="Arial Unicode MS, sans-serif">&#795;&#8198;</font>zie franso&#281;ze an v&#281;rs mezure<font FACE="Arial Unicode MS, sans-serif">&#795;&#8198;</font>s</i>. Paris, 1574. <a HREF="http://gallica.bnf.fr/document?O=N070131">http://gallica.bnf.fr/document?O=N070131</a></td>
</tr>
<tr VALIGN=TOP>
<td WIDTH=183><font SIZE=2>[Bavant&nbsp;2006]</font></td>
<td WIDTH=541>M. Bavant: <i>Perkomputila silaba analizo de la vortprovizo de PIV 2002</i>. <a HREF="http://perso.orange.fr/kursoj/studoj/silab.htm">http://perso.orange.fr/kursoj/studoj/silab.htm</a></td>
</tr>
<tr VALIGN=TOP>
<td WIDTH=183><font SIZE=2>[Clements&nbsp;2006]</font></td>
<td WIDTH=541>G.N. Clements : <i>Does sonority have a phonetic basis?</i>. CNRS, Paris, 2006. <a HREF="http://www.cunyphonologyforum.net/papers/SONPHON.pdf">http://www.cunyphonologyforum.net/papers/SONPHON.pdf</a></td>
</tr>
<tr VALIGN=TOP>
<td WIDTH=183><font SIZE=2>[De Groot&nbsp;1926]</font></td>
<td WIDTH=541>A.W. De Groot: <i>La syllabe: essai de synth&egrave;se</i>. Bulletin de la soci&eacute;t&eacute; de linguis&shy;tique de Paris, vol. 27. R&eacute;impression. Paris, 1966. <a HREF="http://gallica.bnf.fr/document?O=N032168">http://gallica.bnf.fr/document?O=N032168</a></td>
</tr>
<tr VALIGN=TOP>
<td WIDTH=183><font SIZE=2>[Du&nbsp;Pont&nbsp;1539]</font></td>
<td WIDTH=541>G. Du Pont: <i>Art et science de rhetoricque metriffiee</i>. Toulouse, 1539. <a HREF="http://gallica.bnf.fr/document?O=N070505">http://gallica.bnf.fr/document?O=N070505</a></td>
</tr>
<tr VALIGN=TOP>
<td WIDTH=183><font SIZE=2>[Fougeron&nbsp;2002]</font></td>
<td WIDTH=541>C. Fougeron k.a.: <i>&Agrave;</i><i> la recherche d&rsquo;indices de fronti&egrave;re lexicale dans la resyllabation</i>. 2002.<br />
		<a HREF="http://www.unige.ch/fapse/PSY/persons/frauenfelder/odile/JEP2002.pdf">http://www.unige.ch/fapse/PSY/persons/frauenfelder/odile/JEP2002.pdf</a></td>
</tr>
<tr VALIGN=TOP>
<td WIDTH=183><font SIZE=2>[Kalocsay&nbsp;1931]</font></td>
<td WIDTH=541>K. Kalocsay: <i>Lingvo Stilo Formo</i>. Literatura Mondo, Budapest, 1931. 144&nbsp;p.</td>
</tr>
<tr VALIGN=TOP>
<td WIDTH=183><font SIZE=2>[Kalocsay&nbsp;1981]</font></td>
<td WIDTH=541>K. Kalocsay: <i>Tutmonda sonoro</i>. HEA, Budapest, 1981. 664&nbsp;p.</td>
</tr>
<tr VALIGN=TOP>
<td WIDTH=183><font SIZE=2>[Keane&nbsp;2006]</font></td>
<td WIDTH=541>E. Keane: <i>Phonology lecture</i>. Kursmaterialo, Oxford, 2006.<br />
		<a HREF="http://users.ox.ac.uk/~sjoh0535/Phonology4.pdf">http://users.ox.ac.uk/~sjoh0535/Phonology4.pdf</a></td>
</tr>
<tr VALIGN=TOP>
<td WIDTH=183><font SIZE=2>[Lauffenburger&nbsp;2006]</font></td>
<td WIDTH=541>A. Lauffenburger: <i>The hittite grammar homepage</i>. 2006.<br />
		<a HREF="http://www.premiumwanadoo.com/cuneiform.languages">http://www.premiumwanadoo.com/cuneiform.languages</a></td>
</tr>
<tr VALIGN=TOP>
<td WIDTH=183><font SIZE=2>[Lindstedt&nbsp;1983]</font></td>
<td WIDTH=541><span>J. Lindstedt: <i>Recenza eseo pri PAG</i>. Planlingvistiko 6. 1983.</span><br />
		<a HREF="http://www.helsinki.fi/~jslindst/pag_rec.html">http://www.helsinki.fi/~jslindst/pag_rec.html</a></td>
</tr>
<tr VALIGN=TOP>
<td WIDTH=183><font SIZE=2>[Miner&nbsp;2003]</font></td>
<td WIDTH=541>K. Miner: <i>Limigoj al Esperanta Elizio</i>. 2003.<br />
		<a HREF="http://www.sunflower.com/~miner/LIMIGOJ_package/limigoj.html">http://www.sunflower.com/~miner/LIMIGOJ_package/limigoj.html</a></td>
</tr>
<tr VALIGN=TOP>
<td WIDTH=183><font SIZE=2>[Oostendorp&nbsp;1994]</font></td>
<td WIDTH=541>M. van Oostendorp: <i>Eseo pri la Esperanta silabo</i>. 1994.<br />
		<a HREF="ftp://anonymous@ftp.stack.nl/pub/esperanto/esperanto-texts.dir/silabo.txt">ftp://ftp.stack.nl/pub/esperanto/esperanto-texts.dir/silabo.txt</a></td>
</tr>
<tr VALIGN=TOP>
<td WIDTH=183><font SIZE=2>[Oostendorp&nbsp;1998]</font></td>
<td WIDTH=541>M. van Oostendorp: <i>Mediteraneaj silaboj kaj la universala fonologio</i>. IKU, Montpellier, 1998.<br />
		<a HREF="http://ourworld.compuserve.com/homepages/profcon/m_medsi.htm">http://ourworld.compuserve.com/homepages/profcon/m_medsi.htm</a></td>
</tr>
<tr VALIGN=TOP>
<td WIDTH=183><font SIZE=2>[Oostendorp&nbsp;1999]</font></td>
<td WIDTH=541>M. van Oostendorp: <i>Syllable structure in Esperanto as an instantiation of universal phonology</i>. Esperantologio, Esperanto Studies (1), 1999.<br />
		<a HREF="http://www.math.uu.se/esperanto/oostendorp.pdf">http://www.math.uu.se/esperanto/oostendorp.pdf</a></td>
</tr>
<tr VALIGN=TOP>
<td WIDTH=183><font SIZE=2>[Oostendorp&nbsp;2005]</font></td>
<td WIDTH=541>M. van Oostendorp: <i>Mora theory</i>. Kursmaterialo, Leiden, 2005.<br />
		<a HREF="http://www.vanoostendorp.nl/pdf/051122.pdf">http://www.vanoostendorp.nl/pdf/051122.pdf</a></td>
</tr>
<tr VALIGN=TOP>
<td WIDTH=183><font SIZE=2>[PAG&nbsp;1985]</font></td>
<td WIDTH=541>K. Kalocsay, G. Waringhien: <i>Plena Analiza Gramatiko</i>. 5-a korektita eldono, Rotterdam, 1985. 598&nbsp;p.</td>
</tr>
<tr VALIGN=TOP>
<td WIDTH=183><font SIZE=2>[Piron&nbsp;2006]</font></td>
<td WIDTH=541>C. Piron: <i>La ĉina: mitoj kaj realo</i>. <a HREF="http://claudepiron.free.fr/articlesenesperanto/china.htm">http://claudepiron.free.fr/articlesenesperanto/china.htm</a></td>
</tr>
<tr VALIGN=TOP>
<td WIDTH=183><font SIZE=2>[PIV&nbsp;2002]</font></td>
<td WIDTH=541><i>La nova Plena Ilustrita Vortaro</i>. SAT, 2002. Listo de la kapvortoj: <a HREF="http://perso.orange.fr/kursoj/piv2/piv2.xml">http://perso.orange.fr/kursoj/piv2/piv2.xml</a></td>
</tr>
<tr VALIGN=TOP>
<td WIDTH=183><font SIZE=2>[Pokrovskij&nbsp;1995]</font></td>
<td WIDTH=541>S. Pokrovskij: <i>Komputika leksikono</i>. Sezonoj, Jekaterinburg, 1995. 365&nbsp;p. <a HREF="http://bertilow.com/div/komputada_leksikono/DEFAULT.html">http://bertilow.com/div/komputada_leksikono/DEFAULT.html</a></td>
</tr>
<tr VALIGN=TOP>
<td WIDTH=183><font SIZE=2>[Rozental&nbsp;1985]</font></td>
<td WIDTH=541>&#1044;. &#1069;. &#1056;&#1086;&#1079;&#1077;&#1085;&#1090;&#1072;&#1083;&#1100;, &#1052;. &#1040;. &#1058;&#1077;&#1083;&#1077;&#1085;&#1082;&#1086;&#1074;&#1072;: <i>&#1057;&#1083;&#1086;&#1074;&#1072;&#1088;&#1100;-&#1089;&#1087;&#1088;&#1072;&#1074;&#1086;&#1095;&#1085;&#1080;&#1082; &#1083;&#1080;&#1085;&#1075;&#1074;&#1080;&#1089;&#1090;&#1080;&shy;&#1095;&#1077;&#1089;&#1082;&#1080;&#1093; &#1090;&#1077;&#1088;&#1084;&#1080;&#1085;&#1086;&#1074;</i>. &#1055;&#1088;&#1086;&#1089;&#1074;&#1077;&#1097;&#1077;&#1085;&#1080;&#1077;, &#1052;&#1086;&#1089;&#1082;&#1074;&#1072;, 1985.</td>
</tr>
<tr VALIGN=TOP>
<td WIDTH=183><font SIZE=2>[Seppik&nbsp;1987]</font></td>
<td WIDTH=541>H. Seppik: <i>La tuta Esperanto</i>. 4-a eldono. HEA, Budapest, 1987. 181&nbsp;p. <a HREF="http://www.esperanto.mv.ru/Seppik/lec01.html">http://www.esperanto.mv.ru/Seppik/lec01.html</a> </td>
</tr>
<tr VALIGN=TOP>
<td WIDTH=183><font SIZE=2>[Ŝĉerba&nbsp;1937]</font></td>
<td WIDTH=541>&#1051;. &#1065;&#1077;&#1088;&#1073;&#1072;: <i>&#1057;&#1083;&#1086;&#1075;</i>. En <i>&#1051;&#1080;&#1090;&#1077;&#1088;&#1072;&#1090;&#1091;&#1088;&#1085;&#1072;&#1103; &#1069;&#1085;&#1094;&#1080;&#1082;&#1083;&#1086;&#1087;&#1077;&#1076;&#1080;&#1103;</i>, T.&nbsp;10. &#1052;&#1086;&#1089;&#1082;&#1074;&#1072;, 1929-1939. <a HREF="http://feb-web.ru/feb/litenc/encyclop/lea/lea-9081.htm">http://feb-web.ru/feb/litenc/encyclop/lea/lea-9081.htm</a></td>
</tr>
<tr VALIGN=TOP>
<td WIDTH=183><font SIZE=2>[Valgina&nbsp;2002]</font></td>
<td WIDTH=541><span>&#1053;.&#1057;. &#1042;&#1072;&#1083;&#1075;&#1080;&#1085;&#1072;: </span><i>&#1057;&#1086;&#1074;&#1088;&#1077;&#1084;&#1077;&#1085;&#1085;&#1099;&#1081; &#1088;&#1091;&#1089;&#1089;&#1082;&#1080;&#1081; &#1103;&#1079;&#1099;&#1082;: &#1059;&#1095;&#1077;&#1073;&#1085;&#1080;&#1082;. </i><span>&#1051;&#1086;&#1075;&#1086;&#1089;,</span><i> </i><span>&#1052;&#1086;&#1089;&#1082;&#1074;&#1072;, 2002. </span><a HREF="http://www.hi-edu.ru/x-books/xbook107/01/index.html?part-021.htm">http://www.hi-edu.ru/x-books/xbook107/01/index.html?part-021.htm</a></td>
</tr>
<tr VALIGN=TOP>
<td WIDTH=183><font SIZE=2>[Vitali&nbsp;2001]</font></td>
<td WIDTH=541>D. Vitali: <i>La nazaloj de la internacia lingvo</i>. Festlibro omaĝe al la 60-jariĝo de Detlev Blanke. Kava-Pech, Dob&#345;ichovice, 2001. 736&nbsp;p. <a HREF="http://esperantic.org/librejo/dbstudoj/22_vitali.pdf">http://esperantic.org/librejo/dbstudoj/22_vitali.pdf</a></td>
</tr>
<tr VALIGN=TOP>
<td WIDTH=183><font SIZE=2>[Wells&nbsp;1989]</font></td>
<td WIDTH=541>J. Wells: <i>Lingvistikaj aspektoj de Esperanto</i>. UEA, Rotterdam, 1989.</td>
</tr>
<tr VALIGN=TOP>
<td WIDTH=183><font SIZE=2>[Wennergren&nbsp;2005]</font></td>
<td WIDTH=541>B. Wennergren: <i>Plena Manlibro de Esperanta Gramatiko</i>. El Cerrito, 2005. 696&nbsp;p. <a HREF="http://bertilow.com/pmeg/">http://bertilow.com/pmeg/</a></td>
</tr>
<tr VALIGN=TOP>
<td WIDTH=183><font SIZE=2>[Wikipedia&nbsp;Scansion1]</font></td>
<td WIDTH=541>Wikipedia: <i>M&eacute;thode pour scander un hexam&egrave;tre dactylique</i>.<br />
		<a HREF="http://fr.wikipedia.org/wiki/M&eacute;thode_pour_scander_un_hexam&egrave;tre_dactylique">http://fr.wikipedia.org/wiki/M%C3%A9thode_pour_scander_un_hexam%C3%A8tre_dactylique</a></td>
</tr>
<tr VALIGN=TOP>
<td WIDTH=183><font SIZE=2>[Wikipedia&nbsp;Scansion2]</font></td>
<td WIDTH=541>Wikipedia: <i>Scansion</i>. <a HREF="http://fr.wikipedia.org/wiki/Scansion">http://fr.wikipedia.org/wiki/Scansion</a></td>
</tr>
<tr VALIGN=TOP>
<td WIDTH=183><font SIZE=2>[W&uuml;ster&nbsp;1923]</font></td>
<td WIDTH=541>E. W&uuml;ster: <i>Die Silbentrennung der W&ouml;rter und die Aussprache des Selbstlaute im Esperanto</i>. Germana Esperantisto, Junio 1923. 3&nbsp;p.</td>
</tr>
<tr VALIGN=TOP>
<td WIDTH=183><font SIZE=2>[Zamenhof&nbsp;1962]</font></td>
<td WIDTH=541>L.L. Zamenhof: <i>Lingvaj respondoj, konsiloj kaj opinioj pri Esperanto</i>. Marmande, 1962. <a HREF="http://www.esperanto.org/Ondo/L-lr.htm">http://www.esperanto.org/Ondo/L-lr.htm</a></td>
</tr>
</table>
</div>
<p ALIGN=CENTER> <font SIZE=4><b>Piednotoj</b></font></p>
<div ID="PN1">
<p><a NAME="PN1sym" HREF="#PN1anc">1</a> Ni uzas simbolan skribaĵon, vaste konatan en la komputika mondo sub la nomo &bdquo;regulaj esprimoj&rdquo;. Pli ĝuste, anstataŭ V ni devus skribi [aeiou] (t.e. ajna litero el tiu aro), kaj anstaŭ K [^aeiou] (t.e. ajna litero ne apartenanta al tiu aro). La signo * signifas, ke la antaŭa simbolo aperas nedifinitan nombron da fojoj, kaj eventuale eĉ tute ne aperas.</p>
</div>
<div ID="PN2">
<p><a NAME="PN2sym" HREF="#PN2anc">2</a> Kun miro eblas legi en [Baghy&nbsp;1982:&sect;4], ke &bdquo;la Fundamento de Esperanto ne havas regulon pri silabado&rdquo;. Efektive ne temas pri formalaj reguloj, sed ne estas dubo, ke la dismetado estas laŭsilaba, do kiu ajn posta silabada regulo, se oni deziras, ke ĝi estu aŭtoritata, devas doni rezultojn plejparte kongruajn kun la formoj aperantaj en la <i>Fundamento</i>.</p>
</div>
<div ID="PN3">
<p><a NAME="PN3sym" HREF="#PN3anc">3</a> Por montri la silabolimon la fakuloj kutimas uzi specialan punkton (konatan en Unikodo sub la nomo <i>hyphenation point</i> kaj kodo U+2027), sed la uzataj tiparo kaj tekstoprilaborilo ne donas taŭgan rezulton kun tiu signo en kursiva skribo. Jen ekzemplo: <i>si&#8231;la&#8231;bo</i>. Ni do konservas en la tuta eseo la konvencion de la <i>Fundamento</i> montri la silabolimon per divistreko. </p>
</div>
<div ID="PN4">
<p><a NAME="PN4sym" HREF="#PN4anc">4</a> T.e. silabado ne havas rilaton kun laŭmorfema divido, male al tio, kion oni ekzemple legos pli poste. Bedaŭrinde la Fundamentaj ekzemploj koncernas nur derivaĵojn per sufiksoj. La ekzemploj de derivaĵoj per prefiksoj kaj de kunmetaĵoj ne ilustras tiun ĉi instruon, ĉar ial la silabolimo, determinita per la aliaj reguloj, koincidas kun la morfemolimo (<i>sen-ĉ&eacute;-sa</i>, <i>pac-h&oacute;-ro</i>, <i>ses-h&oacute;-ra</i>, <i>bat-h&uacute;-fo</i>, <i>m&aacute;l-plej</i>, <i>dis-ŝ&iacute;-ri</i>, <i>tro-&uacute;-zi</i>, <i>mez-n&oacute;k-to</i>,<i> lip-h&aacute;-ro</i>, <i>tra-e-t&eacute;-ra</i>, <i>re-s&eacute;r-vi</i>).</p>
</div>
<div ID="PN5">
<p><a NAME="PN5sym" HREF="#PN5anc">5</a> Zamenhof simple konsilas laŭmorfeman dividon, sed agnoskas, ke la demando estas tute konvencia, kaj ke ĉiu vortotranĉa sistemo estas principe bona. Interese, ke en tiu ĉi <i>Respondo</i> Zamenhof eĉ ne mencias eblan rolon de silabado en vortotranĉado.</p>
</div>
<div ID="PN6">
<p><a NAME="PN6sym" HREF="#PN6anc">6</a> Oni kutime diras, ke, en la latina, la mallongvokalaj silaboj antaŭantaj tian konsonantan grupon (<i>muta cum liquida</i>) estas hibridaj (t.e. longaj aŭ mallongaj laŭ la oportuneco), kio indikas nerekte, ke eblas meti la silabolimon indiferente antaŭ la grupo aŭ meze de ĝi. En la greka, la fenomeno ekzistas, sed ne en ĉiuj dialektoj (Homero, ekzemple, ĝin ne konas), kaj vastiĝas ankaŭ al iuj grupoj kun naza konsonanto en la dua pozicio. Por detaloj vd [Wikipedia&nbsp;Scansion2] kaj [Annis&nbsp;2006].</p>
</div>
<div ID="PN7">
<p><a NAME="PN7sym" HREF="#PN7anc">7</a> Silabo konsistas el vokalo unuopa aŭ akompanata de konsonantoj. Sekve ĉiu vokalo respondas al iu silabo.</p>
</div>
<div ID="PN8">
<p><a NAME="PN8sym" HREF="#PN8anc">8</a> Divido de vortoj en silabojn okazas ĉe parolado kaj skribado sammaniere.</p>
</div>
<div ID="PN9">
<p><a NAME="PN9sym" HREF="#PN9anc">9</a> La lasta el pluraj vokalapartigaj konsonantoj alkalkuliĝas al la posta silabo, la ceteraj al la antaŭa.</p>
</div>
<div ID="PN10">
<p><a NAME="PN10sym" HREF="#PN10anc">10</a> Tiun ekzemplon ni elpensis, ĉar neniu tia ekzemplo troviĝas en la koncerna artikolo.</p>
</div>
<div ID="PN11">
<p><a NAME="PN11sym" HREF="#PN11anc">11</a> Ni preteratentas la duan sencon, nefakan, kiu similas al la difino de Seppik.</p>
</div>
<div ID="PN12">
<p><a NAME="PN12sym" HREF="#PN12anc">12</a> Ni kompreneble supozas, ke la parolanto sekvas la lingvan normon kaj ne ŝovas glotan eksplodon inter la vokalojn.</p>
</div>
<div ID="PN13">
<p><a NAME="PN13sym" HREF="#PN13anc">13</a> La nocion ni tamen ne difinos formale. Por parolantoj de lingvo kun alfabeta skribsistemo ekzistas sufiĉe evidenta rilato inter segmentoj kaj literoj, sed por aliaj homoj, i.a. tiuj, kiuj ne kapablas skribi, la nocio povas montriĝi malpli intuicia, ol oni emas supozi.</p>
</div>
<div ID="PN14">
<p><a NAME="PN14sym" HREF="#PN14anc">14</a> En 1988 aperis artikolo de Dell kaj Elmedlaoui pri silabofaraj konsonantoj en iu tamaziĥta dialekto. Tio ŝajne inspiris fakulojn, kaj ni trovas plurajn ekzemplojn el tiu lingvo, kiel <i>tĥznt</i>, citita en [Oostendorp&nbsp;1998], kaj eĉ <i>tftktstt</i>. Kelkaj opinias, ke en tiuj ŝajne senvokalaj silaboj vole-nevole aperas ŝvaoj.</p>
</div>
<div ID="PN15">
<p><a NAME="PN15sym" HREF="#PN15anc">15</a> La uzo ĉi-senca de <i>silabiga</i> ([PIV&nbsp;2002]) pravigas, ke oni malrekomendu uzon de <i>silabigo</i> anstataŭ <i>silabado</i>. Aldone ni rimarkigu, ke <b><span>silabokerna</span></b> aŭ <b><span>silaboporta</span></b> estus bonaj kandidatoj por la sama nocio.</p>
</div>
<div ID="PN16">
<p><a NAME="PN16sym" HREF="#PN16anc">16</a> Ni notu, ke la ĉi-supra sĥemo eble ne validas centprocente por ĉiuj skoloj kaj ĉiuj lingvoj. Ni trovis priskribon de la ĉinaj silaboj (<a HREF="http://fr.wikipedia.org/wiki/Syllabe_en_mandarin">http://fr.wikipedia.org/wiki/Syllabe_en_mandarin</a>), en kiu oni asertas, ke la vorto <font FACE="Lucida Sans Unicode">&#22235;</font><i>s&igrave;</i> (kvar) havas nulan rimon: efektive, la aŭtoro konsideras, ke la fina <i>i</i> estas muta, do ke la restanta konsonanto estas silabofara&#8230;, sed li plu nomas ĝin atako, ne kerno. Tio similas al tio, kion ni poste diros pri <i>katalektaj</i> silaboj, sed ni supozas, ke la ĉefa eraro en tiu tezo koncernas la mutecon de vokalo <i>i&nbsp;</i>: ja oni tre klare aŭdas ion voĉan post la senvoĉa <i>s</i>, kaj ne povas esti io alia ol vokalo.</p>
</div>
<div ID="PN17">
<p><a NAME="PN17sym" HREF="#PN17anc">17</a> Ekzistas ankaŭ alia difino, kiun ni prezentos pli poste.</p>
</div>
<div ID="PN18">
<p> <a NAME="PN18sym" HREF="#PN18anc">18</a> Ni aldonu, ke iuj esploristoj montris akustikan pruvon pri nekompleteco de resilabado en iuj okazoj. Interesa artikolo ĉi-tema estas [Fougeron&nbsp;2002]. Tamen, kiam temas pri W&uuml;ster kaj aliaj ĝermanlingvaj fakuloj, tiun ĉi starpunkton ni volonte <font SIZE=2>rilatigus</font> al ilia nacilingva fono. Ja, en la germana, atako estas ĉiam deviga, kaj kiam silabo ŝajne komenciĝas per vokalo, ĝi fakte enhavas glotan atakon. Ili do diras <i>mal-<font FACE="Arial Unicode MS, sans-serif">&#660;</font>amo</i>, same kiel ili diras <i>Ver-<font FACE="Arial Unicode MS, sans-serif">&#660;</font>ein</i> en la germana, kaj efektive, kun tiu glota atako la resilabado ne ŝanĝas la silabadon de la antaŭa elemento, kaj la silabolimo koincidas kun la morfema limo.</p>
</div>
<div ID="PN19">
<p> <a NAME="PN19sym" HREF="#PN19anc">19</a> La demandosigno signifas, ke la <font SIZE=2>antaŭa</font> signo aperas maksimume unu fojon.</p>
</div>
<div ID="PN20">
<p><a NAME="PN20sym" HREF="#PN20anc">20</a> Interalie la konsonantaj paroj kun <i>s</i> kiel unua konsonanto, aŭ flua konsonanto kiel dua (ekz-e <font FACE="Dilyana">&#1082;&#1088;&#1100;.&#1089;&#1090;&#1080;.&#1090;&#1080;</font>).</p>
</div>
<div ID="PN21">
<p> <a NAME="PN21sym" HREF="#PN21anc">21</a> Oni ofte citas la havajan vorton <i>Kalikimaka</i>, kiu estas la <font SIZE=2>asimilita</font> formo de la angla <i>Christmas</i>. La araba, same kiel la germana, ne toleras senatakajn silabojn. Ĉe asimilado de pruntaĵoj ĝi do aldonas glotan eks&shy;plodon, kiel en <font FACE="Arial, sans-serif">&#1571;&#1615;&#1608;&#1585;&#1615;&#1576;&#1617;&#1614;&#1609;</font> [<font FACE="Arial Unicode MS, sans-serif">&#660;</font><font SIZE=1>u:rubba:</font>] (Eŭropo), aŭ tute forigas la silabon, kiel en la dialekta <font FACE="Arial, sans-serif">&#1578;&#1608;&#1605;&#1608;&#1576;&#1610;&#1604;</font> [<font FACE="Arial Unicode MS, sans-serif">tomobil</font>] (aŭtomobilo).                     </p>
</div>
<div ID="PN22">
<p><a NAME="PN22sym" HREF="#PN22anc">22</a> En la sanskrita la hindeŭropa <font SIZE=2>akcento </font>malaperis kaj estis anstataŭita de forteca akcento, kiu sekvas regulon similan al tiu de la latina, kun nur plia eblo, ke ĝi retropaŝu je unu plia silabo, se la antaŭlasta kaj la antaŭ&shy;antaŭlasta estas malpezaj. Ankaŭ la regulo por la klasika araba tre similas: la akcento falas sur la pezan sila&shy;bon plej proksiman al la fino, krom sur la lastan.</p>
</div>
<div ID="PN23">
<p><a NAME="PN23sym" HREF="#PN23anc">23</a> Oni ofte misprezentas la aferon, dirante, ke ĉiuj iliaj <i>vortoj</i> estas unusilabaj. Trafan reĝustigon de tio oni trovos ĉe [Piron&nbsp;2006].</p>
</div>
<div ID="PN24">
<p><a NAME="PN24sym" HREF="#PN24anc">24</a> La kojnoforma skribsistemo estas ĉi-rilate aparte interesa, ĉar ĝi donas indikon pri la evolua procezo. Ĝi estis uzata sinsekve por la sumera, la akada kaj la hitita lingvoj. En la komenco, ĝi estis precipe ideografia, sed la signoj respondantaj al unusilabaj vortoj rapide akiris fonetikan valoron. De nefaka vidpunkto eblas kompari tion kun niaj rebusoj. Jam en la hitita vidiĝas trajtoj proksimigantaj la skribsistemon al la alfabeta: kiam ne ekzistas silabaj signoj por iuj kompleksaj silaboj, la skribanto elturniĝas uzante plurajn silabajn signojn (ekz-e <i>li-in-ik-ta</i> anstataŭ <i>linkta</i>). Por detaloj vd [Lauffenburger&nbsp;2006].</p>
</div>
<div ID="PN25">
<p><a NAME="PN25sym" HREF="#PN25anc">25</a> La referenco al iu silaba akcento ne estas nova afero. Ni retrovis ĝin en tre malnova traktato pri versfarado [Du&nbsp;Pont&nbsp;1539], en kiu legeblas: <i>syllabe est vrai a&#383;&#383;emblem&#7869;t &amp; c&otilde;preh&#7869;&#383;ion de lettres pferees &#383;oubz ung acc&#7869;t &amp; esperit</i> (silabo envere estas ariĝo kaj kunkonsidero de literoj elparolataj sub unu akcento kaj spir&shy;blovo).</p>
</div>
<div ID="PN26">
<p><a NAME="PN26sym" HREF="#PN26anc">26</a> Ni tamen ne tute kondamnu tiun ĉi difinon. Ja efektive ni povas silabante elparoli <i>vor-ta-ro</i> sendistinge ĉu per unu aŭ tri apartaj spirblovoj. Sed eĉ se per tri, ni ne perdas la impreson, ke temas pri tuta vorto, kvankam elparolata en nekutima maniero, supozeble ĉar prozodiaj kaj semantikaj elementoj intervenas en tio. Male, se ni same dismetus la silabon <i>vor</i> en tri aparte elparolatajn fonemojn <i>v-o-r</i>, ni perdus la impreson pri tuta silabo.</p>
</div>
<div ID="PN27">
<p><a NAME="PN27sym" HREF="#PN27anc">27</a> Mi uzas la terminon de [Oostendorp&nbsp;1998]. Malfacilas trovi precizan difinon, kiu ebligus konfirmi la formon de la termino aŭ instigus elekti alian (eble <i>laŭteco</i> aŭ <i>aŭdebleco</i>?).</p>
</div>
<div ID="PN28">
<p><a NAME="PN28sym" HREF="#PN28anc">28</a> Tian regulon ni trovas ekzemple en [Clements&nbsp;2006:5,7], sed la aŭtoro atentigas, ke la regulo ne estas absoluta: kvankam ĝi ekzemple &bdquo;preferas&rdquo; silabadon <i>me-tro</i>, ĝi tamen ne malpermesas <i>met-ro</i>, se aliaj reguloj ĝin trudas. Tio resendas al la diskuto pri <i>muta cum liquida</i> en noto .</p>
</div>
<div ID="PN29">
<p><a NAME="PN29sym" HREF="#PN29anc">29</a> En la faka literaturo, i.a. ĉe [Oostendorp&nbsp;1999], oni kutime mencias nepublikigitan artikolon de Kiparsky kiel fonton por tiu ĉi nocio. Estas strange rimarki, ke Kiparsky mem, en la pluaj verkoj, almenaŭ en tiuj rete haveblaj, ne referencas al tiu nocio. </p>
</div>
<div ID="PN30">
<p><a NAME="PN30sym" HREF="#PN30anc">30</a> De terminologia vidpunkto indas rimarki, ke oni inspiriĝas de la poetika terminologio, kiel substrekas [Oostendorp&nbsp;1999:76], tamen la simileco estas supraĵa kaj la metaforoj trompaj. Ekzemple, laŭ metriko, katalekta estas piedo, en kiu mankas la fina mallonga silabo (ekzemple troĥeo anstataŭ anapesto), sed en katalekta silabo mankas ne ia akcesorta parto, sed la esenca, nome ĝia kerno&nbsp;! Same la fonologia <i>rimo</i> de silabo kaj la poetika rimo havas malmulton komunan: ja ĉi-lasta povas ampleksi plurajn silabojn kaj elementojn el la atako de la akcenta silabo. Cetere, elekto de la precioza muzika termino <i>coda</i> por paroli pri vosto de silabo estas iom ridinda.</p>
</div>
<div ID="PN31">
<p><a NAME="PN31sym" HREF="#PN31anc">31</a> Laŭ sia priskribo per nuntempaj fonologiaj teorioj silabo ne estas metrika objekto.</p>
</div>
<div ID="PN32">
<p><a NAME="PN32sym" HREF="#PN32anc">32</a> Ekzemple anstataŭ diri, ke la silaboj havas sĥemon KV aŭ V, eblas diri, ke ili nepre sekvas la sĥemon KV, sed ke la ataka intervalo povas resti malplena. </p>
</div>
<div ID="PN33">
<p><a NAME="PN33sym" HREF="#PN33anc">33</a> Ne hazarde, ĉar la termino devenas de la antikva metriko, en kiu morao estas la daŭro de mallonga silabo, kaj duono de la daŭro de longa. </p>
</div>
<div ID="PN34">
<p><a NAME="PN34sym" HREF="#PN34anc">34</a> Mi silente hipotezis, ke eblas lerni ĉion sciindan pri la [atako], rigardante la unuan silabon de la vorto.</p>
</div>
<div ID="PN35">
<p><a NAME="PN35sym" HREF="#PN35anc">35</a> La unua segmento devas esti elemento de la aro {b, d, f, g, k, p, s, ŝ, v} kaj la dua de {r, l, n}.</p>
</div>
<div ID="PN36">
<p><a NAME="PN36sym" HREF="#PN36anc">36</a> Ni ne forgesu, ke vortokomenca <i>sc</i> estas por multaj parolantoj eĉ pli stumbliga, kvankam tute bonorda laŭ la <i>Jespersen</i>-a teorio: ja la atako konsistas el la ununura fonemo <i>c</i>, dum <i>s</i> oportune ŝvebas ekstersilabe.</p>
</div>
<div ID="PN37">
<p><a NAME="PN37sym" HREF="#PN37anc">37</a> Unue konstruu la plej longan laŭregulan atakon, poste formu laŭregulan voston.</p>
</div>
<div ID="PN38">
<p><a NAME="PN38sym" HREF="#PN38anc">38</a> Eblas ĉi tie rekoni rezulton de la leĝo pri sonoreco: la sonoreco efektive falas inter <i>e</i> kaj <i>g</i>, dum ĝi kreskas inter <i>g</i> kaj <i>n</i>. Restas tamen, ke ĉi-okaze la leĝo kontraŭdiras la unuanimecon de PAG, PIV, W&uuml;ster kaj de la <i>Fundamento</i>.</p>
</div>
<div ID="PN39">
<p><a NAME="PN39sym" HREF="#PN39anc">39</a> La leĝon pri kreskanta sonoreco eblas ilustri ĉe la ĉi-sube montritaj vortoj, se oni konvencie signas sonorecon per ciferoj: 3 &#8211; vokaloj, 2 &#8211; sonantoj,  1 &#8211; obstrukcaj konsonantoj. <i>Vo-da</i>: 1-3/1-3; <i>lo-dka</i>: 2-3/1-1-3; <i>ma-slo</i>: 2-3/1-2-3; <i>vol-na</i>: 1-3-2/2-3.</p>
</div>
<div ID="PN40">
<p><a NAME="PN40sym" HREF="#PN40anc">40</a> (1)&nbsp;Intervokala kombino de du obstrukcaj konsonantoj transiras al la posta silabo: <i>pro-spi</i>, <i>zve-zda</i>, <i>lo-dka</i>; (2)&nbsp;intervokala kombino de obstrukca kun sonanta konsonanto transiras al la posta silabo: <i>do-bro</i>, <i>ve-sna</i>, <i>ve-slo</i>, <i>do-gma</i>; (3)&nbsp;intervokala kombino de sonanta kun obstrukca konsonanto havas silabolimon meze de la kombino: <i>par-ta</i>, <i>kol-ba</i>, <i>lom-kij</i>, <i>bron-za</i>; (4)&nbsp;intervokala kombino de [j] kun obstrukca aŭ sonanta konso&shy;nanto havas silabolimon meze de la kombino, ĉar [j] estas eĉ pli sonora ol sonanto: <i>lej-ka</i>, <i>voj-d&euml;m</i>, <i>taj-na</i>, <i>kaj-ma</i>, <i>saj-ra</i>; (5)&nbsp;intervokala kombino de sonantoj transiras al la posta silabo: <i>ko-rma</i>, <i>to-mnyj</i>.</p>
</div>
<div ID="PN41">
<p><a NAME="PN41sym" HREF="#PN41anc">41</a> Se ni ne eraras. Ekzistas tamen <i>ln</i>, sed kun mola <i>l</i> en <i>&#1083;&#1100;&#1085;&#1072;</i> (genitivo de <i>&#1083;&#1105;&#1085;</i>).</p>
</div>
<div ID="PN42">
<p><a NAME="PN42sym" HREF="#PN42anc">42</a> La demando estas esenca. Van Oostendorp pravigas la uzon de katalekto en kunmetaĵoj per konsideroj pri ĝia uzo en eliziitaj substantivoj. Li do ŝajnas identigi foreston de ligvokalo aŭ malaperon de vortiga finaĵo kun elizio: estas kvazaŭ la mankanta vokalo iĝus latenta kaj tial <i>tutmonda</i> aŭ <i>poŝtkesto</i> konservus la silaban struk&shy;turon de la vortoj <i>tuta</i> kaj <i>poŝto</i>. Li tamen ne precizigas, ĉu ĉiuj kunmetaĵoj kun latenta vokalo estas katalektaj. Nenion li diras ankaŭ pri kunmetaĵoj sen ebla ligvokalo kiel <i>postkuri</i>. Ja se apliki al tiu ĉi lasta vorto la principojn eltrovitajn pri atako kaj rimo en nekunmetitaj vortoj, oni trovus, ke <i>post-ku-ri</i> estas bonorde silabita: efektive, <i>st</i> estas bonorda vosto pro la ekstersilaba alveola <i>t</i>. Kaj se tiel estas, ne klaras, kial <i>post-ku-ri</i> estus bonorda, sed <i>poŝt-ke-sto</i> ne. Cetere, se ni revenas al la premisoj, nome ke elizio kreas latentan vokalon, ĉu necesas silabi <i>du&rsquo;</i> malsame ol <i>du</i>? Ĉu <i>premis&rsquo; </i>vere prezentas strukturan diferencon rilate al <i>premis</i>, krom la loko de sia akcento?<span> </span> </p>
</div>
<div ID="PN43">
<p><a NAME="PN43sym" HREF="#PN43anc">43</a> Silabo estas minimuma elparolebla unuo.(<a HREF="http://student.km.ru/ref_show_frame.asp?id=79F5998AFB324194A44AEDF78E698575">http://student.km.ru/ref_show_frame.asp?id=79F5998AFB324194A44AEDF78E698575</a>)</p>
</div>
<div ID="PN44">
<p><a NAME="PN44sym" HREF="#PN44anc">44</a> Ĉi tie eblas tamen ĉikani, ĉu longa vokalo konsistas el unu segmento aŭ el pluraj. </p>
</div>
<div ID="PN45">
<p><a NAME="PN45sym" HREF="#PN45anc">45</a> La ĉi-supre aludita silabado de nia himno <span>per</span><i> sur flug-il-oj de fa-cil-a vent-o</i> perfortas do ĉiupaŝe la fonetikon.</p>
</div>
<div ID="PN46">
<p><a NAME="PN46sym" HREF="#PN46anc">46</a> Kombino de du konsonantoj povas formi silabon sen silaboforma segmento, kondiĉe ke la unua el ili havu fortan finon kaj la dua fortan komencon. Tiel ekz-e la rusa vorto <i>&#1082;&#1086;&#769;&#1087;&#1086;&#1090;&#1100;</i> [<font FACE="Arial Unicode MS, sans-serif">&#x2C8;kop&#601;t&#690;</font>] ofte prononciĝas kun ellaso de la senakcenta <i>o</i>, tamen konservante dusilabecon.</p>
</div>
<div ID="PN47">
<p><a NAME="PN47sym" HREF="#PN47anc">47</a> Koneksa al nia temo estas la studo [Miner&nbsp;2003] pri elizio. Surbaze de [Oostendorp&nbsp;1999] kaj de studo de poezia korpuso la aŭtoro montras, ke iaj elizioj ne okazas (ekz-e <i>vodk&rsquo;</i><span>), aŭ okazas (ekz-e </span><i>kapr&rsquo;</i><span>), sed devus esti malpermesitaj, ĉar neelparoleblaj. Ni ne samopinias: la koncernaj elizioj estas teorie elparol&shy;eblaj, eventuale helpe de ŝvaeca kromvokalo, kiun oni ne bezonas konsideri silabofara de metrika vidpunkto.</span></p>
</div>
<div ID="PN48">
<p><a NAME="PN48sym" HREF="#PN48anc">48</a> Ĉi tie ni vastigis la liston de esceptaj konsonantoparoj surbaze de la retroa influo. Kiam eblis spuri influon de la posta vokalo (i.a. sur la lipoj) ĉe elparolo de la koncerna grupo sekvata de <i>i</i>, <i>a</i>, <i>u</i>, ni ĝin aldonis al la listo. Tial estas en ĝi ankaŭ <i>ps</i>, sed ne <i>pt</i>. Ni tamen konfesas, ke tiu kriterio ne estas absolute fidinda.</p>
</div>
<div ID="PN49">
<p><a NAME="PN49sym" HREF="#PN49anc">49</a> Ni provis trovi ekzemplojn de tia elparolo ankaŭ en kanzonoj. Pere de komputilo ni malrapide aŭdigis kelkajn interesajn versojn, en kiuj vosto de eliziita substantivo antaŭiras komencan vokalon de posta vorto, precipe kiam la du apudaj silaboj respondas al malsamaj tonoj, kaj ni ĉiam konstatis plenan resilabadon ĉe la esploritaj kantistoj: <i>Mia mor<u>t&rsquo; es</u>tis la cel&rsquo;</i> (ktp, <i>La kato kaj la fripono</i>);<i> Impulse kiel bes<u>t&rsquo; en</u> kaĝo</i> (Kore, <i>&#308;aluzo</i>). Indus pliprofundigi la esploron kun pli vasta elekto de kantistoj, i.a. kun ĝermanlingva fono.</p>
</div>
<div ID="PN50">
<p><a NAME="PN50sym" HREF="#PN50anc">50</a> Atentu, ke en tiu regularo regulo rajtas kontraŭdiri antaŭe esprimitan regulon: temas pri iom-post-ioma rafinado. Ĉi-poste la signo dupunkto servas por montri longigon de la antaŭa vokalo (kiel en Internacia Fonetika Alfabeto).</p>
</div>
<div ID="PN51">
<p><a NAME="PN51sym" HREF="#PN51anc">51</a> Ne ekzistas minimuma paro de vortoj malsamsignifaj, forme diferencantaj nur per longo de iu vokalo.</p>
</div>
<div ID="PN52">
<p><a NAME="PN52sym" HREF="#PN52anc">52</a> Izomeroj estas homonimoj, konsistantaj tamen el nehomonimaj morfemoj. Klasikaj ekzemploj estas <i>koleg-o</i> kaj <i>kol-eg-o</i>, <i>konklud-o</i> kaj <i>konk-lud-o</i>.</p>
</div>
<div ID="PN53">
<p> <a NAME="PN53sym" HREF="#PN53anc">53</a> Ĉefa (kaj eble unika) uzanto de tia <font SIZE=2>silabomezura </font>metriko estis Kalocsay, kiu konis ĝin ankaŭ pro ĝia aplikeblo al la hungara lingvo. Plurloke li lamentis pro la neadekvateco de la akcenta metriko por traduki antikvajn versaĵojn. Povas esti, ke la hungara lingvo kun siaj vokaloj longaj kaj mallongaj estas taŭga medio por apliki la silabomezuran metrikon, sed mirigas ekscii, ke la saman provon faris por la franca lingvo Jean-Antoine de Ba&iuml;f, sekretario de la reĝa ĉambro en 1574. En la verko [Ba&iuml;f&nbsp;1574] li ne nur proponas silabomezuran metrikon, sed ankaŭ <font SIZE=2>fonetikan </font>skribsistemon kun interesaj diakrititaj literoj (<font FACE="Arial Unicode MS, sans-serif">e&#795;, &#281;, &#302;, </font><font FACE="Arial Unicode MS, sans-serif">n</font><font FACE="Arial Unicode MS, sans-serif">&#802;,</font> <font FACE="Arial Unicode MS, sans-serif">&ccedil;,</font><font SIZE=2> </font> k.a. neprezenteblaj unikode) kaj presigis la verkon per ĉi tiu sistemo.</p>
</div>
<div ID="PN54">
<p><a NAME="PN54sym" HREF="#PN54anc">54</a> Ankaŭ ĉe cezuro la sekvantaj konsonantoj estas prenitaj en kalkulon, kiel montras jena skando el [Wikipedia&nbsp;Scansion1]: <i>Sp&#275;m s&#301;n&#277; | c&#333;rp&#335;r&#x2C8; &#259;|m&#257;t //, c&#333;r|p&#363;s pŭt&#259;t | &#275;ss&#277; qu&#335;d | &#363;nd&#x2C8; &#275;st</i><span>, kun silabo </span><i>m&#257;t</i><span> antaŭcezura, longa pro la posta </span><i>c</i><span> malgraŭ la mallonga vokalo kaj la paŭzo evidentigita de komo. </span> </p>
</div>
<div ID="PN55">
<p><a NAME="PN55sym" HREF="#PN55anc">55</a> Ni silabis ĉiujn vortojn senkonsidere pri ilia morfema strukturo, aplikante nur la menciitajn regulojn. Ni tamen precizigis la regulon pri fluaj konsonantoj tiel: la dukonsonantaj grupoj funkciantaj kiel unu konsonanto estas <i>pr</i>, <i>tr</i>, <i>kr</i>, <i>br</i>, <i>dr</i>, <i>gr</i>, <i>pl</i>, <i>tl</i>, <i>kl</i>, <i>bl</i>, <i>dl</i>, <i>gl</i>.</p>
</div>
<div ID="PN56">
<p><a NAME="PN56sym" HREF="#PN56anc">56</a> La rezultoj estus signife malsamaj, se ni enkondukus ankaŭ la fleksiitajn formojn.</p>
</div>
]]></content:encoded>
					
					<wfw:commentRss>https://lingvakritiko.com/2006/12/20/silabo-kaj-silabado/feed/</wfw:commentRss>
			<slash:comments>23</slash:comments>
		
		
			</item>
		<item>
		<title>Neeblaj sonsinsekvoj en la Esperanta poezio</title>
		<link>https://lingvakritiko.com/2006/11/28/neeblaj-sonsinsekvoj-en-la-esperanta-poezio/</link>
					<comments>https://lingvakritiko.com/2006/11/28/neeblaj-sonsinsekvoj-en-la-esperanta-poezio/#comments</comments>
		
		<dc:creator><![CDATA[Ken Miner]]></dc:creator>
		<pubDate>Tue, 28 Nov 2006 17:29:02 +0000</pubDate>
				<category><![CDATA[Fonologio]]></category>
		<category><![CDATA[Poezio]]></category>
		<guid isPermaLink="false">http://lingvakritiko.com/2006/11/28/fonologio/</guid>

					<description><![CDATA[En mia unua, tro longa kaj tro balastoplena retartikolo &#8220;Limigoj al esperanta elizio&#8221; (ĉe http://www.sunflower.com/~miner/), mi prezentis nur unu vere gravan trovaĵon, sed ĝi meritas reemfazon: per senzorga eliziado, esperantistaj poetoj fojfoje kreas parolorgane neprononceblajn sonsinsekvojn. Lastatempe mi hazarde renkontis faman poeziaĵon, tradukitan de tre bona kaj profesia tradukisto kaj E-isto (fakte amiko de mi; [&#8230;]]]></description>
										<content:encoded><![CDATA[<p>En mia unua, tro longa kaj tro balastoplena retartikolo &#8220;Limigoj al esperanta elizio&#8221; (ĉe <a href="http://www.sunflower.com/~miner/">http://www.sunflower.com/~miner/</a>), mi prezentis nur unu vere gravan trovaĵon, sed ĝi meritas reemfazon: per senzorga eliziado, esperantistaj poetoj fojfoje kreas <em>parolorgane</em> neprononceblajn sonsinsekvojn.</p>
<p><span id="more-9"></span></p>
<p>Lastatempe mi hazarde renkontis faman poeziaĵon, tradukitan de tre bona kaj profesia tradukisto kaj E-isto (fakte amiko de mi; mi pardonpetas&#8230;). Temas pri la komenca verso, originale</p>
<blockquote><p>
Vivamus mea Lesbia, atque amemus &#8230;
</p></blockquote>
<p>Kaj jen la esperantigo:</p>
<blockquote><p>
Ni vivu kaj ni amu, mia Lesb&#8217; &#8230;
</p></blockquote>
<p>Ĉiu studento de la fonetiko scias (mi esperas), ke se iam ene de silabo jam ĉesis voĉado, ne povas restarti voĉado en la sama silabo. [1] La vortformo */lesb/ simple ne elparoleblas unusilabe. Ne necesas esti lerta fonetikisto: se Vi simple provos, Vi eligos anstataŭe plej verŝajne /lesp/. Ankaŭ eblas /lezb/. Sed ne */lesb/.</p>
<p>En &#8220;Limigoj&#8221; plej ofte temis pri senvoĉa konsonanto sekvata samsilabe de /r/ (nepre voĉa en Esperanto): /kapr/, /ŝultr/, /supr/, /pastr/, /patr/, /astr/, /majstr/, /ventr/. Ankaŭ mi trovis kazojn kiel /abism/. Tion eblus toleri, sed nur per permeso de <em>senvoĉaj</em> [r] kaj [m] kiel kondiĉaj variantoj de la kutimaj /r/ kaj /m/ &#8212; en lingvo, kiu teorie ne konas kondiĉajn variantojn de siaj fonemoj.</p>
<p>Ankaŭ tute eblas tiaj elizioj, se sekvas ilin ĉiam vokalkomenca vorto, ĉar tiam la /r/ resp. /m/ povas esti parto de la sekva silabo (se permesas la metro). Tamen ni trovas en nia poezio kazojn kiel</p>
<blockquote><p>
El <strong>supr&#8217; ĉielo</strong> mi ne ĵetos fulmojn<br />
Konsentis <strong>tigr&#8217; sen</strong> kontraŭstaro<br />
Nigra aperas <strong>abism&#8217; senradia</strong>
</p></blockquote>
<p>kaj similajn, kiujn nepre ne povas toleri la parolata lingvo. (La plej ofta kulpulo estis Grabowski.)</p>
<p>Tia senzorgo mensogigas la oftan pretendon, ke la poezio estas, se nenio alia, sona arto. Kompreneble, ĉio estus en ordo, se oni silabigus la duan sonon. En la jeno vortfina /l/ estas nova silabo:</p>
<blockquote><p>
Enuiĝis iam Perikl&#8217;;<br />
da pejotl&#8217; li plantis per prikl&#8217;;<br />
kaj &#8212; kia spektakl&#8217;!<br />
Sur alta pinakl&#8217;<br />
ĝin frandis sur pumpernikl&#8217;.
</p></blockquote>
<p>Sed tiuokaze jen jam alia &#8220;kontraŭ-esperanta&#8221; kondiĉa sonvarianto.</p>
<p>Bv. rimarki, fine, ke la poezio estas aparte bona esplorkampo por prisilabaj studoj, ĉar tie oni kutime bone scias, kiom da silaboj devas esti en verso.</p>
<p>[1] Se necesas referenco: Robert T. HARMS (1978): On some nonrules of English. <em>Linguistic and Literary Studies in Honor of Archibald Hill</em>, vol. 2, red. A. JAZAYERI, E.C. POLOM&Eacute; &amp; W. WINTER. Hago : Mouton, ppĝ 39–51.</p>
]]></content:encoded>
					
					<wfw:commentRss>https://lingvakritiko.com/2006/11/28/neeblaj-sonsinsekvoj-en-la-esperanta-poezio/feed/</wfw:commentRss>
			<slash:comments>14</slash:comments>
		
		
			</item>
	</channel>
</rss>
