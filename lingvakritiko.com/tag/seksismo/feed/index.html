<?xml version="1.0" encoding="UTF-8"?><rss version="2.0"
	xmlns:content="http://purl.org/rss/1.0/modules/content/"
	xmlns:wfw="http://wellformedweb.org/CommentAPI/"
	xmlns:dc="http://purl.org/dc/elements/1.1/"
	xmlns:atom="http://www.w3.org/2005/Atom"
	xmlns:sy="http://purl.org/rss/1.0/modules/syndication/"
	xmlns:slash="http://purl.org/rss/1.0/modules/slash/"
	>

<channel>
	<title>seksismo &#8211; Lingva Kritiko</title>
	<atom:link href="https://lingvakritiko.com/tag/seksismo/feed/" rel="self" type="application/rss+xml" />
	<link>https://lingvakritiko.com</link>
	<description>Studoj kaj notoj pri la Internacia Lingvo • Esperantologio Interreta</description>
	<lastBuildDate>Fri, 13 Dec 2019 12:50:58 +0000</lastBuildDate>
	<language>eo</language>
	<sy:updatePeriod>
	hourly	</sy:updatePeriod>
	<sy:updateFrequency>
	1	</sy:updateFrequency>
	<generator>https://wordpress.org/?v=6.4.2</generator>
	<item>
		<title>Survoje al sekse neŭtralaj kaj egalecaj esprimoj: Komparo inter la J-sistemo kaj parentismo</title>
		<link>https://lingvakritiko.com/2019/11/11/survoje-al-sekse-neutralaj-kaj-egalecaj-esprimoj-komparo-inter-la-j-sistemo-kaj-parentismo/</link>
		
		<dc:creator><![CDATA[Markos Kramer]]></dc:creator>
		<pubDate>Mon, 11 Nov 2019 21:59:04 +0000</pubDate>
				<category><![CDATA[Gramatiko]]></category>
		<category><![CDATA[Semantiko]]></category>
		<category><![CDATA[Vortprovizo]]></category>
		<category><![CDATA[iĉ]]></category>
		<category><![CDATA[ri]]></category>
		<category><![CDATA[sekse neŭtrala lingvaĵo]]></category>
		<category><![CDATA[seksismo]]></category>
		<guid isPermaLink="false">http://lingvakritiko.com/?p=756</guid>

					<description><![CDATA[Markos Kramer, Kirilo Brosch, Luko Cerante, Robin van der Vliet Enkonduko Pro ŝanĝoj en la sociaj ideoj pri sekso, pli kaj pli da personoj sentas la bezonon paroli pri homoj sen indiki ilian sekson.1 Estas du ĉefaj kialoj por tio: Unuflanke la sekso de persono ne plu havas tiel gravan socian rolon kiel en antaŭaj [&#8230;]]]></description>
										<content:encoded><![CDATA[<h3><i>Markos Kramer, Kirilo Brosch, Luko Cerante, Robin van der Vliet</i></h3>
<h1 id="enkonduko">Enkonduko</h1>
<p>Pro ŝanĝoj en la sociaj ideoj pri sekso, pli kaj pli da personoj sentas la bezonon paroli pri homoj sen indiki ilian sekson.<sup class="footnote-ref"><a id="fnref1" href="#fn1">1</a></sup> Estas du ĉefaj kialoj por tio: Unuflanke la sekso de persono ne plu havas tiel gravan socian rolon kiel en antaŭaj tempoj, kaj sekve iĝas pli kaj pli nature por homoj paroli pri aliaj homoj sen mencii ilian sekson, same kiel oni ekzemple povas paroli pri aliaj homoj sen mencii ilian aĝon aŭ naciecon. Aldone, kreskis la konscio pri tio, ke sekso ne nepre estas duuma kategorio, ĉar ekzistas neduumuloj, do homoj, kiuj laŭ sia identeco, socia rolo kaj/aŭ korpaj ecoj estas nek nur-virseksaj nek nur-inaj.</p>
<p>Ĉi tiu komunika bezono esprimi sin en sekse neŭtrala maniero ekzistas en diversaj lingvaj komunumoj, tiel ke en diversaj lingvoj ĝi kondukas al novaj esprimmanieroj. Ankaŭ inter esperantistoj ekzistas ĉi tiu komunika bezono, do ankaŭ en Esperanto aperas novaj sekse neŭtralaj esprimmanieroj.</p>
<p><span id="more-756"></span></p>
<p>Jam ekde la 1970aj jaroj, diskutoj pri sekse egaleca lingvaĵo kondukis al efektivaj ŝanĝoj en la lingvouzo. Antaŭ la 1970aj jaroj, ne ekzistis konscio pri tio (aŭ oni ignoris), ke la pronomo <em>li</em> kaj multaj substantivoj, ekzemple <em>kuracisto</em>, <em>studento</em>, <em>prezidanto</em>, <em>junulo</em>,<sup class="footnote-ref"><a id="fnref2" href="#fn2">2</a></sup> <em>amiko</em>, <em>italo</em> ktp, estis foje uzataj en virseksa senco kaj foje en seksneŭtrala senco. Kiam feminismaj esperantistoj konsciigis pri tio, en la efektiva lingvouzo pli kaj pli disvastiĝis la emo uzi esprimojn kiel <em>li aŭ ŝi</em>, kiam oni intencas inkluzivi ĉiujn, kaj samtempe pli kaj pli malaperis la emo ĉiam aldoni la sufikson <em>-in-</em>, kiam oni parolas pri inaj kuracistoj, studentoj, prezidantoj ktp.</p>
<p>Jam en la 1970aj jaroj aperis ankaŭ la propono uzi la pronomon <em>ri</em> kiel sekse neŭtralan pronomon. Dum multaj jardekoj ĝi esti tre marĝena fenomeno en Esperanto, sed dum la pasintaj dek jaroj ĝi subite multe pli populariĝis, ĉefe pro la konscio pri neduumuloj, por kiuj taŭgas nek <em>li</em> nek <em>ŝi</em>. Tamen en ĉi tiu artikolo ni ne intencas aldoni ion al la diskuto pri <em>ri</em>, sed fokusiĝas je alia aspekto de la afero, nome je sekse neŭtralaj substantivoj.</p>
<p>Por la granda klaso de substantivoj, kiuj en la tradicia Esperanto povis esti interpretataj jen neŭtrale jen virsekse, ekzemple <em>kuracisto</em>, <em>studento</em>, <em>prezidanto</em>, <em>junulo</em>, <em>amiko</em>, <em>italo</em> ktp., laŭ ni ne plu ekzistas problemo: La tradicia emo ĉe parolado pri inoj ĉiam aldoni <em>-in-</em> al tiuj substantivoj jam signife malpliiĝis, kio fortigis la konscion pri tio, ke tiuj substantivoj havas baze neŭtralan signifon. Laŭ ni oni aldonu <em>-in-</em> nur, kiam ial necesas emfazi, ke temas pri ino. Kaj simetrie al tio, oni povas aldoni la ankoraŭ ne-oficialan sed jam vaste uzatan sufikson <em>-iĉ-</em>, kiam ial necesas emfazi ke temas pri iĉo (do pri virseksulo).<sup class="footnote-ref"><a id="fnref3" href="#fn3">3</a></sup></p>
<p>Sed ekzistas pli malgranda klaso de substantivaj radikoj, kiuj tradicie havas klare iĉan interpreton, ekzemple <em>patro</em>, <em>edzo</em>, <em>kuzo</em>, <em>viro</em>, <em>knabo</em>, <em>reĝo</em> kaj <em>princo</em>. Malsame ol substantivoj kiel <em>kuracisto</em>, <em>amiko</em> kaj <em>italo</em>, ĉi tiuj substantivoj ankaŭ en multenombra formo kaj en parolado pri nespecifa persono ĉiam retenis sian iĉan signifon. Se oni parolas pri miksita grupo aŭ grupo de nekonata seksa konsisto, oni tradicie devas uzi la prefikson <em>ge-</em>. Parolante pri unuopa persono, la tradicia Esperanto devigas nin indiki, ĉu temas pri iĉo aŭ pri ino.</p>
<p>Ĉar nuntempe pli ofte ol tradicie aperas la bezono paroli pri unuopa persono sen indiki la sekson, homoj komencis diversmaniere devojiĝi de la tradicia lingvouzo por plenumi tiun bezonon. La plej ofte praktikata maniero fari tion estas la <em>geismo</em>, do la uzo de <em>ge-</em> kiel seksneŭtraliga prefikso ĉe ununombraj substantivoj, ekzemple <em>gepatro</em> kaj <em>geedzo</em>. Ni konsideras ĉi tiun uzon de <em>ge-</em> problema, ĉar ĝi ŝanĝas la Fundamentan signifon de <em>ge-</em> kaj kreas dubon pri la interpreto de <em>ge-</em> ankaŭ ĉe multenombraj vortoj: Se oni ĉe ununombraj vortoj uzas <em>ge-</em> kun la signifo ‘de iu ajn sekso’ anstataŭ kun la tradicia signifo ‘de ambaŭ seksoj’<sup class="footnote-ref"><a id="fnref4" href="#fn4">4</a></sup>, ne estas logika kialo por malpermesi tiun uzon de <em>ge-</em> ĉe multenombraj vortoj. Sed tiam oni ne nur enkondukas novajn esprimojn kiel <em>gepatro</em> kaj <em>geedzo</em>, sed ankaŭ ŝanĝas la signifon de tradiciaj esprimoj kiel <em>gepatroj</em> kaj <em>geedzoj</em>, kiuj tradicie nepre nomas sekse miksitajn grupojn<sup class="footnote-ref"><a id="fnref5" href="#fn5">5</a></sup>, sed kiuj ĉe seksneŭtraliga interpreto de <em>ge-</em> devus esti uzeblaj ankaŭ por unuseksaj grupoj. Aldone, geismo ne forigas la seksan malsimetrion ĉe vortoparoj kiel <em>patro/patrino</em>, nome ke la iĉa formo estas la baza kaj la ina formo estas derivita de ĝi. Tiu malsimetrio estas ofte perceptata kiel problema lingva daŭrigo de la historia socia malsimetrio inter la seksoj, kaj ĝi povas esti obstaklo ĉe la varbado por Esperanto inter progresemaj homoj.</p>
<p>Pli radikala solvo ol ĉi tiu seksneŭtraliga uzo de <em>ge-</em> estas la <em>signifŝanĝismo</em>, do la ideo seksneŭtraligi la signifon de tradicie iĉaj radikoj kiel <em>patro</em>, <em>edzo</em>, <em>kuzo</em>, <em>viro</em>, <em>knabo</em>, <em>reĝo</em> kaj <em>princo</em>. Laŭ la signifŝanĝismo oni devus diri <em>patriĉo</em> por la tradicia signifo de <em>patro</em> kaj povus diri <em>patroj</em> por du gepatroj de malsama sekso. La signifŝanĝismo jam aperis en la manifesto <em>Riisma Esperanto</em> de 1994, sed ĝi restas ĝis nun marĝena fenomeno en Esperanto. Laŭ ni ĉi tiu propono estas eĉ pli problema ol geismo, ĉar ĝi grave ŝanĝas la signifon de tuta aro da oftaj kaj Fundamentaj vortoj, kio povas alporti multajn miskomprenojn. Se tiu propono sukcesus disvastiĝi, certe daŭrus longe antaŭ ol ĝi plene anstataŭus la malnovan sistemon, kaj dum tiu tempo oni ĉe esprimoj kiel <em>patro</em> kaj <em>edzo</em> povus ofte malcerti, ĉu ili estas intencataj kun iĉa aŭ kun neŭtrala interpreto. Ĉi tiu problemo eble ankaŭ klarigas, kial ĉi tiu propono ĝis nun restas tiom malpli populara ol la uzado de <em>ri</em>, kiu estis siatempe proponita kune kun ĝi: La lingvouzantoj hezitas uzi vortojn kiel <em>patro</em> kaj <em>edzo</em> kun neŭtrala signifo, kiam ili ne povas esti certaj, ke la aŭskultanto ankaŭ komprenas ilin kun neŭtrala signifo.</p>
<p>Kiel alternativon al geismo kaj signifŝanĝismo ni proponas la enkondukon de novaj sekse neŭtralaj radikoj, do sekse neŭtralaj analogaĵoj de la tradicie iĉaj radikoj kiel <em>patro</em>, <em>edzo</em>, <em>kuzo</em>, <em>viro</em>, <em>knabo</em>, <em>reĝo</em> kaj <em>princo</em>. Ĉi tiu propono baziĝas sur la ideo, ke laŭ la Fundamento kaj la lingva tradicio oni rajtas enkonduki novan radikon se oni volas esprimi ion, kio ne esprimeblas per kombino de oficialaj aŭ jam kutimaj lingvaj elementoj. Ĉar ne eblas esprimi la seksneŭtralajn analogaĵojn al vortoj kiel <em>patro</em>, <em>edzo</em>, <em>kuzo</em>, <em>viro</em>, <em>knabo</em>, <em>reĝo</em> kaj <em>princo</em> en tradicia Esperanto kaj ĉar nuntempe multaj esperantistoj sentas komunikan bezonon je sekse neŭtralaj esprimoj, estas pravigeble enkonduki novajn radikojn por krei tiajn sekse neŭtralajn esprimojn.</p>
<p>Ekzistas nuntempe du konkurencantaj proponoj pri tio, kiel oni povus enkonduki novajn sekse neŭtralajn radikojn:<sup class="footnote-ref"><a id="fnref6" href="#fn6">6</a></sup></p>
<ul>
<li>La <em>J-sistemo</em> estas sistemo por krei la novajn sekse neŭtralajn radikojn per sistema modifado de la analogaj iĉaj radikoj, nome per enŝovo de la litero <em>j</em> post la unua vokalo kaj laŭbezona ŝanĝo de <em>i</em> al <em>e</em> antaŭ tiu enŝovita <em>j</em>: <em>pajtro</em>, <em>ejdzo</em>, <em>kujzo</em>, <em>vejro</em>, <em>knajbo</em>, <em>rejĝo</em> kaj <em>prejnco</em>.</li>
<li><em>Parentismo</em> estas la propono enkonduki novajn sekse neŭtralajn radikojn per esperantigo de nacilingvaj vortoj, simile al tio kiel novaj radikoj por novaj komunikaj bezonoj estis plej ofte enkondukitaj de la Zamenhofa tempo ĝis nun. Ekzemple, ĝi proponas la enkondukon de la radiko <em>parento</em> kiel sekse neŭtralan analogaĵon al <em>patro/patrino</em> surbaze de la angla kaj franca vorto <em>parent</em>, kaj ĝi proponas la enkondukon de <em>kuzeno</em> kiel seksneŭtralan analogaĵon al <em>kuzo/kuzino</em> surbaze de la angla vorto <em>cousin</em>, la franca vortparo <em>cousin/cousine</em> kaj la germana vortparo <em>Cousin/Cousine</em>.</li>
</ul>
<p>Oni kompreneble povas aldoni la seks-indikajn afiksojn <em>-in-</em> kaj <em>-iĉ-</em> al la sekse neŭtralaj novradikoj.<sup class="footnote-ref"><a id="fnref7" href="#fn7">7</a></sup> Ekzemple <em>pajtriĉo</em> kaj <em>parentiĉo</em> havas la saman signifon kiel la tradicia vorto <em>patro</em>, dum <em>pajtrino</em> kaj <em>parentino</em> havas la saman signifon kiel <em>patrino</em>. (Se oni tion ial preferas, oni ankaŭ povas elekti uzi la sekse neŭtralajn novradikojn nur, kiam oni bezonas sekse neŭtralan vorton, kaj plu uzi tradiciajn esprimojn kiel <em>patro</em> kaj <em>patrino</em>, kiam oni ja volas komuniki la sekson.)</p>
<p>En la resto de ĉi tiu artikolo ni unue pli detale klarigos la J-sistemon kaj du variaĵojn de parentismo. Poste ni komparos la argumentojn por kaj kontraŭ ĉiu el ĉi tiuj tri sistemoj.</p>
<h1 id="j-sistemo">J-sistemo</h1>
<p>Por eviti arbitrecon en la elekto de la novaj radikoj, kaj por plifaciligi ilian lerneblecon, la J-sistemo proponas enkonduki tiujn novajn radikojn en tute sistema maniero, per eta modifo al la tradicia iĉa radiko laŭ la jenaj tri principoj:</p>
<ol>
<li>Oni aldonu “j” post la unua vokalo de vorto.</li>
<li>Se tiu vokalo estas “i”, oni anstataŭigu ĝin per “e”.</li>
<li>Se “ŭ” aŭ “r” sekvas tiun vokalon, oni forigu ĝin.</li>
</ol>
<p>El aplikado de ĉi tiuj tri principoj rezultas la jenaj novaj seksneŭtralaj radikoj:<sup class="footnote-ref"><a id="fnref8" href="#fn8">8</a></sup></p>
<p>Laŭ la unua principo:</p>
<ul>
<li><em>pajtro</em> (el <em>patro</em>)</li>
<li><em>ejdzo</em> (el <em>edzo</em>)</li>
<li><em>frajto</em> (el <em>frato</em>)</li>
<li><em>ajvo</em> (el <em>avo</em>)</li>
<li><em>ojnklo</em> (el <em>onklo</em>)</li>
<li><em>kujzo</em> (el <em>kuzo</em>)</li>
<li><em>nejpo</em> (el <em>nepo</em>)</li>
<li><em>nejvo</em> (el <em>nevo</em>)</li>
<li><em>knajbo</em> (el <em>knabo</em>)</li>
<li><em>bujbo</em> (el <em>bubo</em>)</li>
<li><em>rejĝo</em> (el <em>reĝo</em>)</li>
<li><em>dujko</em> (el <em>duko</em>)</li>
<li><em>grajfo</em> (el <em>grafo</em>)</li>
<li><em>bajrono</em> (el <em>barono</em>)</li>
<li><em>mojnaĥo</em> (el <em>monaĥo</em>)</li>
<li><em>ajbato</em> (el <em>abato</em>)</li>
<li><em>cajro</em> (el <em>caro</em>)</li>
<li><em>kajvaliro</em> (el <em>kavaliro</em>)</li>
<li><em>dajmo</em> (el <em>damo</em>)</li>
</ul>
<p>Laŭ la dua principo:</p>
<ul>
<li><em>fejlo</em> (el <em>filo</em>)</li>
<li><em>fejanĉo</em> (el <em>fianĉo</em>)</li>
<li><em>vejdvo</em> (el <em>vidvo</em>)</li>
<li><em>vejro</em> (el <em>viro</em>)</li>
<li><em>sejnjoro</em> (el <em>sinjoro</em>)</li>
<li><em>prejnco</em> (el <em>princo</em>)</li>
<li><em>ĝejgolo</em> (el <em>ĝigolo</em>)</li>
</ul>
<p>Laŭ la tria principo:</p>
<ul>
<li><em>frajlo</em> (el <em>fraŭlo</em>)</li>
<li><em>majkizo</em> (el <em>markizo</em>)</li>
<li><em>lojdo</em> (el <em>lordo</em>)</li>
</ul>
<h1 id="internacieca-parentismo">Internacieca parentismo</h1>
<p>Alternative ideo estas la propono enkonduki novajn sekse neŭtralajn radikojn per esperantigo de nacilingvaj vortoj, simile al tio kiel novaj radikoj por novaj komunikaj bezonoj estis plej ofte enkondukitaj de la Zamenhofa tempo ĝis nun. La ĝis nun plej vaste konata propono de tia novradiko estas la radiko <em>parento</em> kiel sekse neŭtrala analogaĵo al <em>patro/patrino</em>, kaj tial ni nomas ĉi tiun aliron <em>parentismo</em>. La vorto <em>parento</em> baziĝas sur la samsignifa angla vorto <em>parent</em> kaj la samskriba sed aliprononca franca vorto <em>parent</em> (kaj kelkaj derivaĵoj en pliaj lingvoj), kaj pro la vasta konateco de ĉi tiuj du lingvoj estas relative vaste rekonebla. Tamen ne por ĉiuj konceptoj, por kiuj mankas seksneŭtrala radiko en Esperanto, eblas trovi tiel vaste rekoneblan vorton.</p>
<p>Ni konsideris diversajn eblajn proponojn bazitajn sur seksneŭtralaj nacilingvaj vortoj aŭ sur kunfando de ina kaj iĉa nacilingva vorto kaj elektis tiujn, kiuj laŭ nia juĝo plej taŭgas laŭ diversaj kriterioj, ekzemple internacia rekonebleco, sona taŭgeco, koncizeco kaj kontribuo al la internacieco de Esperanto. Surbaze de tiuj konsideroj ni faras la jenan proponon por seksneŭtralaj novradikoj, kiun ni nomas <em>internacieca parentismo</em>:<sup class="footnote-ref"><a id="fnref9" href="#fn9">9</a></sup></p>
<table>
<colgroup>
<col style="width: 19%;" span="1" />
<col style="width: 18%;" span="1" />
<col style="width: 31%;" span="1" />
<col style="width: 32%;" span="1" /> </colgroup>
<thead>
<tr>
<th>tradicia</th>
<th>nova</th>
<th>ĉefa etimologio</th>
<th>aldona etimologio</th>
</tr>
</thead>
<tbody>
<tr>
<td>patr(in)o</td>
<td><em>parento</em></td>
<td>en/fr<sup class="footnote-ref"><a id="fnref10" href="#fn10">10</a></sup>: parent</td>
<td>es/pt: parental</td>
</tr>
<tr>
<td>edz(in)o</td>
<td><em>eŝo</em></td>
<td>tr: eş</td>
<td></td>
</tr>
<tr>
<td>frat(in)o</td>
<td><em>sahodo</em></td>
<td>hi/bn: sahódar/<wbr></wbr>sahódarā</td>
<td>id: saudara</td>
</tr>
<tr>
<td>fil(in)o</td>
<td><em>anako</em><sup class="footnote-ref"><a id="fnref11" href="#fn11">11</a></sup></td>
<td>id: anak</td>
<td></td>
</tr>
<tr>
<td>av(in)o</td>
<td><em>avuo</em><sup class="footnote-ref"><a id="fnrefavuo" href="#fnavuo">12</a></sup></td>
<td>es: abuela/<wbr></wbr>abuelo, pt: avó/<wbr></wbr>avô</td>
<td>gl: avoa/<wbr></wbr>avó</td>
</tr>
<tr>
<td>onkl(in)o</td>
<td><em>ĉaĉo</em></td>
<td>hi: ĉaĉa/<wbr></wbr>ĉaĉi</td>
<td>bn: ĉaĉa</td>
</tr>
<tr>
<td>kuz(in)o</td>
<td><em>kuzeno</em></td>
<td>en: cousin, fr: cousin(e)</td>
<td>de: Cousin(e), it: cugino/<wbr></wbr>cugina</td>
</tr>
<tr>
<td>nep(in)o</td>
<td><em>nepoto</em></td>
<td>io: nepoto, la: nepos, eo: nepotismo</td>
<td>pt: neto/<wbr></wbr>neta, es: nieto/<wbr></wbr>nieta, bn: nati/<wbr></wbr>natani, hi: pota/<wbr></wbr>potee</td>
</tr>
<tr>
<td>nev(in)o</td>
<td><em>nievo</em></td>
<td>fr: nièce/<wbr></wbr>neveu</td>
<td>en: niece/<wbr></wbr>nephew, de: Nichte/<wbr></wbr>Neffe</td>
</tr>
<tr>
<td>fianĉ(in)o</td>
<td><em>fianceo</em></td>
<td>en/fr: fiancé(e)</td>
<td></td>
</tr>
<tr>
<td>vidv(in)o</td>
<td><em>viduo</em></td>
<td>la: vidua/<wbr></wbr>viduus, ca: vídua/<wbr></wbr>vidu</td>
<td>hi: vidhur/<wbr></wbr>vidhava, es: viuda/<wbr></wbr>viudo, en: widow/<wbr></wbr>widower</td>
</tr>
<tr>
<td>vir(in)o</td>
<td>adolto, homo</td>
<td></td>
<td></td>
</tr>
<tr>
<td>sinjor(in)o</td>
<td><em>sioro</em></td>
<td>io: sioro, fr: (mon)sieur</td>
<td>en: sir, it: signore/<wbr></wbr>signora</td>
</tr>
<tr>
<td>fraŭl(in)o</td>
<td>neeŝo</td>
<td></td>
<td></td>
</tr>
<tr>
<td>knab(in)o</td>
<td><em>kido</em><sup class="footnote-ref"><a id="fnref12" href="#fn12">13</a></sup></td>
<td>en: kid</td>
<td>de: Kid, nl: kid</td>
</tr>
<tr>
<td>bub(in)o</td>
<td>petolinfano</td>
<td></td>
<td></td>
</tr>
<tr>
<td>reĝ(in)o</td>
<td><em>rojalo</em></td>
<td>en/<wbr></wbr>fr: royal, eo: rojalismo</td>
<td></td>
</tr>
<tr>
<td>princ(in)o</td>
<td><em>prenso</em></td>
<td>tr: prens/<wbr></wbr>prenses</td>
<td>multaj pliaj lingvoj kun similsonaj vortoj</td>
</tr>
<tr>
<td>duk(in)o</td>
<td><em>duĉo</em></td>
<td>en: duchy/<wbr></wbr>duchess/<wbr></wbr>duke, fr: duché/<wbr></wbr>duchesse/<wbr></wbr>duc</td>
<td></td>
</tr>
<tr>
<td>markiz(in)o</td>
<td><em>markeso</em></td>
<td>es: marqués/<wbr></wbr>marquesa</td>
<td>pt: marquês/<wbr></wbr>marquesa</td>
</tr>
<tr>
<td>graf(in)o</td>
<td><em>komto</em></td>
<td>io: komto, fr:comte</td>
<td>en: count, it: conte, es/pt: conde</td>
</tr>
<tr>
<td>baron(in)o</td>
<td><em>baruno</em></td>
<td>hr: barun, scn: baruni, et: parun</td>
<td>multaj pliaj lingvoj kun vorto simila al “baron”</td>
</tr>
<tr>
<td>abat(in)o</td>
<td><em>abado</em></td>
<td>es: abad/<wbr></wbr>abadessa, pt: abade/<wbr></wbr>abadessa</td>
<td>multaj pliaj lingvoj kun similsonaj vortoj</td>
</tr>
<tr>
<td>monaĥ(in)o</td>
<td><em>monĥo</em></td>
<td>es: monjo/<wbr></wbr>monja</td>
<td>de: Mönch, en: monk</td>
</tr>
<tr>
<td>begino/<wbr></wbr>begardo</td>
<td><em>bego</em></td>
<td>multaj lingvoj kun vortoj similaj al begin/<wbr></wbr>begard</td>
<td></td>
</tr>
</tbody>
</table>
<h1 id="transir-faciliga-parentismo">Transir-faciliga parentismo</h1>
<p>Inter la sekse neŭtralaj novradikoj de la internacieca parentismo la plej multaj iel similas al la analogaj tradiciaj iĉaj radikoj. Ekzemple <em>abo</em>, <em>nepoto</em>, <em>kuzeno</em> kaj <em>nievo</em> iom similas al la tradiciaj iĉaj radikoj <em>avo</em>, <em>nepo</em>, <em>kuzo</em> kaj <em>nevo</em>. Oni povas konsideri tion bona eco de la sistemo, ĉar ĝi igas la novajn vortojn pli facile lerneblaj kaj krome povas helpi, ke tiuj vortoj estu laŭkuntekste kompreneblaj eĉ por iu, kiu neniam antaŭe renkontis ilin. Tamen estas kvin radikoj en la internacieca parentismo, kiuj neniel similas al la analogaj tradiciaj radikoj, nome <em>sahodo</em> (‘frat(in)o’), <em>anako</em> (‘fil(in)o’), <em>ĉaĉo</em> (‘onkl(in)o’), <em>rojalo</em> (‘reĝ(in)o’) kaj <em>komto</em> (‘graf(in)o’). Tio kondukis nin al la ideo elpensi variaĵon de parentismo, en kiu simileco al la tradicia radiko estas forta kriterio ĉe la elektado inter eblaj novradikoj.<sup class="footnote-ref"><a id="fnref13" href="#fn13">14</a></sup> Ĉar ni kredas, ke tiu simileco al la tradiciaj radikoj povas plifaciligi la transiron al parentismo, ni baptis ĉi tiun sistemon <em>transir-faciliga parentismo</em>:<sup class="footnote-ref"><a id="fnref14" href="#fn14">15</a></sup></p>
<table>
<colgroup>
<col style="width: 19%;" span="1" />
<col style="width: 18%;" span="1" />
<col style="width: 31%;" span="1" />
<col style="width: 32%;" span="1" /> </colgroup>
<thead>
<tr>
<th>tradicia</th>
<th>nova</th>
<th>ĉefa etimologio</th>
<th>aldona etimologio</th>
</tr>
</thead>
<tbody>
<tr>
<td>patr(in)o</td>
<td><em>parento</em></td>
<td>en: parent, fr: parent</td>
<td>es/pt: parental</td>
</tr>
<tr>
<td>edz(in)o</td>
<td><em>eŝo</em></td>
<td>tr: eş</td>
<td></td>
</tr>
<tr>
<td>frat(in)o</td>
<td><em>sahodo</em></td>
<td>hi/bn: sahódar/<wbr></wbr>sahódarā</td>
<td>id: saudara</td>
</tr>
<tr>
<td>fil(in)o</td>
<td><em>fizo</em></td>
<td>srd: fiza/<wbr></wbr>fizu</td>
<td>fr: fille/<wbr></wbr>fils</td>
</tr>
<tr>
<td>av(in)o</td>
<td><em>avuo</em></td>
<td>es: abuela/<wbr></wbr>abuelo, pt: avó/<wbr></wbr>avô</td>
<td>gl: avoa/<wbr></wbr>avó</td>
</tr>
<tr>
<td>onkl(in)o</td>
<td><em>ontio</em></td>
<td>en: auntie, fr: oncle, de: Onkel</td>
<td>eo: oĉjo/<wbr></wbr>onjo, es: tío/<wbr></wbr>tía, pt: tio/<wbr></wbr>tia</td>
</tr>
<tr>
<td>kuz(in)o</td>
<td><em>kuzeno</em></td>
<td>en:cousin, fr:cousin(e)</td>
<td>de: Cousin(e), it: cugino/<wbr></wbr>cugina</td>
</tr>
<tr>
<td>nep(in)o</td>
<td><em>nepoto</em></td>
<td>io:nepoto, la:nepos, eo:nepotismo</td>
<td>pt: neto/<wbr></wbr>neta, es: nieto/<wbr></wbr>nieta, bn: nati/<wbr></wbr>natani, hi: pota/<wbr></wbr>potee</td>
</tr>
<tr>
<td>nev(in)o</td>
<td><em>nievo</em></td>
<td>fr: nièce/<wbr></wbr>neveu</td>
<td>en: niece/<wbr></wbr>nephew, de: Nichte/<wbr></wbr>Neffe</td>
</tr>
<tr>
<td>fianĉ(in)o</td>
<td><em>fianceo</em></td>
<td>fr: fiancé(e), en: fiancé(e)</td>
<td></td>
</tr>
<tr>
<td>vidv(in)o</td>
<td><em>viduo</em></td>
<td>la: vidua/<wbr></wbr>viduus, ca: vídua/<wbr></wbr>vidu</td>
<td>hi: vidhur/<wbr></wbr>vidhava, es: viuda/<wbr></wbr>viudo, en: widow/<wbr></wbr>widower</td>
</tr>
<tr>
<td>vir(in)o</td>
<td>adolto, homo</td>
<td></td>
<td></td>
</tr>
<tr>
<td>sinjor(in)o</td>
<td><em>sioro</em></td>
<td>io: sioro, fr: (mon)sieur</td>
<td>en: sir, it: signore/<wbr></wbr>signora</td>
</tr>
<tr>
<td>fraŭl(in)o</td>
<td>neeŝo</td>
<td></td>
<td></td>
</tr>
<tr>
<td>knab(in)o</td>
<td><em>kido</em></td>
<td>en: kid</td>
<td>de: Kid, nl: kid</td>
</tr>
<tr>
<td>bub(in)o</td>
<td>petolinfano</td>
<td></td>
<td></td>
</tr>
<tr>
<td>reĝ(in)o</td>
<td><em>rejĝo</em></td>
<td>es: rey, ca: rei, it: regina</td>
<td></td>
</tr>
<tr>
<td>princ(in)o</td>
<td><em>prenso</em></td>
<td>tr: prens/<wbr></wbr>prenses</td>
<td>multaj pliaj lingvoj kun similsonaj vortoj</td>
</tr>
<tr>
<td>duk(in)o</td>
<td><em>duĉo</em></td>
<td>en: duchy/<wbr></wbr>duchess/<wbr></wbr>duke, fr: duché/<wbr></wbr>duchesse/<wbr></wbr>duc</td>
<td></td>
</tr>
<tr>
<td>markiz(in)o</td>
<td><em>markeso</em></td>
<td>es: marqués/<wbr></wbr>marquesa</td>
<td>pt: marquês/<wbr></wbr>marquesa</td>
</tr>
<tr>
<td>graf(in)o</td>
<td><em>grofo</em></td>
<td>hr/sr/sl/ro: grof, hu/sk: gróf</td>
<td>ru: graf, de: Graf</td>
</tr>
<tr>
<td>baron(in)o</td>
<td><em>baruno</em></td>
<td>hr: barun, scn: baruni, et: parun</td>
<td>multaj pliaj lingvoj kun vorto simila al “baron”</td>
</tr>
<tr>
<td>abat(in)o</td>
<td><em>abado</em></td>
<td>es: abad/<wbr></wbr>abadessa, pt: abade/<wbr></wbr>abadessa</td>
<td>multaj pliaj lingvoj kun similsonaj vortoj</td>
</tr>
<tr>
<td>monaĥ(in)o</td>
<td><em>monĥo</em></td>
<td>es: monjo/<wbr></wbr>monja</td>
<td>de: Mönch, en: monk</td>
</tr>
<tr>
<td>begino/<wbr></wbr>begardo</td>
<td><em>bego</em></td>
<td>multaj lingvoj kun vortoj similaj al begin/<wbr></wbr>begard</td>
<td></td>
</tr>
</tbody>
</table>
<h1 id="argumentoj-por-kaj-kontraŭ-la-tri-sistemoj">Argumentoj por kaj kontraŭ la tri sistemoj</h1>
<h3>Argumentoj por la J-sistemo:</h3>
<ul>
<li>La J-sistemaj novradikoj estas facile lerneblaj, ĉar ili estas kreitaj per sistema modifo de ekzistantaj radikoj.</li>
<li>Pro la forma simileco inter la J-sistemaj novradikoj kaj la analogaj tradiciaj iĉaj radikoj, eĉ iu, kiu neniam aŭdis pri la J-sistemo, povus laŭkuntekste diveni la signifon de la J-sistemaj novradikoj. Tio ebligas uzi la J-sistemajn novradikojn eĉ, kiam oni ne scias, ĉu la aŭskultanto jam aŭdis pri la J-sistemo, kio siavice helpas ĉe la praktika ekuzo de la J-sistemo.</li>
<li>Pro sistema formado de ĉiuj bezonataj novradikoj, la decidoj pri unuopaj radikoj ne estas arbitre modifeblaj, tiel ke ĝi povus pli facile ol la aliaj proponoj konduki al unueca lingvouzo.</li>
<li>La J-sistemo permesas enkonduki seksneŭtralajn vortojn eĉ por konceptoj, por kiuj ŝajne mankas seksneŭtralaj vortoj en ĉiuj lingvoj kun interrete konsulteblaj vortaroj, nome <em>cajro</em>, <em>kajvaliro</em>, <em>dajmo</em>, <em>ĝejgolo</em> kaj <em>lojdo</em>. (Aliflanke la utileco de tiuj vortoj verŝajne estas tre limigita.)</li>
</ul>
<h3>Argumentoj kontraŭ la J-sistemo:</h3>
<ul>
<li>Malgraŭ la intenco de la kreintoj de la J-sistemo, ke la novaj formoj estu interpretataj kiel novaj radikoj, multaj esperantistoj emas interpreti la novajn formojn kiel formitajn per infikso <em>-j-</em>. Ĉar la Fundamenta kaj tradicia vortfarado de Esperanto ne permesas infiksojn, la tiel interpretita J-sistemo kontraŭas la Fundamenton kaj la lingvan tradicion. (Aliflanke ankaŭ eblas argumenti, ke ĝuste ĉar Esperanto laŭ la Fundamento kaj la lingva tradicio ne havas infiksojn, tiu infikseca interpreto de la J-sistemo ne povas esti ĝusta, kaj la origine intencita interpreto, laŭ kiu temas pri novaj radikoj ne derivitaj per vortfaraj meĥanismoj de Esperanto, estas la sola ebla interpreto de la J-sistemo.)</li>
<li>Kelkaj J-sistemaj formoj, precipe <em>ejdzo</em>, <em>nejpo</em>, <em>nejvo</em>, <em>fejanĉo</em>, <em>rejĝo</em> kaj <em>sejnjoro</em>, sonas tre simile al la tradiciaj iĉaj formoj, tiel ke ili en la parola uzo povus esti miskomprenataj kiel iĉaj formoj.</li>
<li>Pro la sistemeco de la kreado de radikoj en la J-sistemo, estiĝis interalie la formo “ejdzo” kun la malkutima sonkombino “jdz”, kiun kelkaj opinias malfacile prononcebla.<sup class="footnote-ref"><a id="fnref15" href="#fn15">16</a></sup></li>
<li>El etimologia vidpunkto la J-sistemaj radikoj baziĝas je la tradicie iĉaj radikoj, el kiuj kelkaj baziĝas je nacilingvaj vortoj kun klare iĉa signifo. Ekzemple <em>pajtro</em> etimologie baziĝas je <em>patro</em>, kiu devenas de la latina vorto <em>pater</em> kun klare iĉa signifo (simile statas pri “frajto”, “ojnklo”, “vejro”, “knajbo” kaj “bujbo”). Do el etimologia vidpunkto parto de la J-sistemaj novradikoj ne estas sekse neŭtralaj.</li>
<li>La J-sistemaj radikoj havas formon, kiu ne estas rekte klarigebla el la fontolingvoj, sed nur klarigeblas per tio, ke ili estis kreitaj por eviti la problemon de baze iĉaj radikoj. Do eĉ se iam okazos “fina venko” de la J-sistemo, lernanto de Esperanto, kiu interesiĝas pri la deveno de la Esperantaj vortoj, devus daŭre lerni pri la historio de la estiĝo de la J-sistemo, ĉar la J-sistemaj novradikoj ne klarigeblas rekte surbaze de fontlingvaj formoj.</li>
</ul>
<h3>Argumentoj por la internacieca parentismo:</h3>
<ul>
<li>La sistemo aplikas la normalan metodon por la enkonduko de novradikoj por konceptoj ne-esprimeblaj per la tradicia radikprovizo kaj vortfarado, nome per elekto de kiel eble plej internacie rekonebla radiko kun la intencita signifo.</li>
<li>La parentismaj novradikoj ne nepre devas esti akceptataj kiel plena sistemo, sed ankaŭ povas esti akceptataj vorton post vorto, tiel ke la plej bezonataj partoj de la parentisma proponaro povus eniri en la lingvouzon eĉ de homoj, kiuj ne emas akcepti tutan sistemon da novradikoj.</li>
<li>La sistemo enkondukas en Esperanton kvar radikojn (<em>sahodo</em>, <em>ĉaĉo</em>, <em>anako</em> kaj <em>eŝo</em>) el gravaj ekster-eŭropaj lingvoj (el la hindia, bengala, indonezia kaj turka), kiuj ĝis nun estas praktike neniom reprezentitaj en la Esperanta radikprovizo, kaj tiel kontribuas al la pliinternaciiĝo de Esperanto. (Aldone, du pliaj novradikoj kun ĉefe eŭropa etimologio (<em>nepoto</em> kaj <em>viduo</em>) ankaŭ havas rimarkeblan similecon al rilataj vortoj en gravaj ne-eŭropaj lingvoj.)</li>
</ul>
<h3>Argumentoj kontraŭ internacieca parentismo:</h3>
<ul>
<li>Kvin el la dudek kvin proponitaj novradikoj (<em>sahodo</em>, <em>anako</em>, <em>ĉaĉo</em>, <em>rojalo</em> kaj <em>komto</em>) tute malsimilas al la analogaj tradiciaj iĉaj radikoj, tiel ke ilia signifo por esperantistoj sen kono de la fontolingvoj apenaŭ estas divenebla kaj ilia formo estas malfacile memorigebla. (Tri el tiuj kvin radikoj tamen kontribuas al la ĉi-supre menciita avantaĝo de pli-internaciigo de Esperanto.)</li>
<li>Pro sia historio Esperanto ĉiuokaze estas bazita je eŭropaj lingvoj kaj ĝis nun akceptas ekster-eŭropajn radikojn preskaŭ nur por kulturaj specifaĵoj de ekster-eŭropaj kulturoj, kaj ĉiuokaze ne en la kerna vortprovizo; la enpreno de kvar ekster-eŭropaj radikoj en la kernan vortprovizon do aspektas kiel fremdaĵo kaj samtempe ne signife internaciigas Esperanton. (Aliflanke, eblas konsideri tiujn kvar ekster-eŭropajn novradikojn en la kerna vortprovizo kiel simbole gravan paŝon en la ĝustan direkton, kiu povus roli kiel invitilo al neeŭropanoj iĝi pli kuraĝaj rilate provojn enporti aliajn neeŭropajn trajtojn en Esperanton.)</li>
</ul>
<h3>Argumentoj por la transir-faciliga parentismo:</h3>
<ul>
<li>La sistemo proponas ekvilibron inter la avantaĝoj de la aliaj du sistemoj per tio, ke ĝi preskaŭ same fidele kiel la internacieca parentismo aplikas la tradician metodon por la enkonduko de novradikoj kaj samtempe certigas, ke preskaŭ ĉiuj proponitaj formoj havas similecon al la analogaj tradiciaj iĉaj radikoj, kio igas ilian formon facile memorigebla kaj ilian signifon facile enkuntekste divenebla.</li>
<li>La parentismaj novradikoj ne nepre devas esti akceptataj kiel plena sistemo, sed ankaŭ povas esti akceptataj vorton post vorto, tiel ke la plej bezonataj partoj de la parentisma proponaro povus eniri en la lingvouzon eĉ de homoj, kiuj ne emas akcepti tutan sistemon da novradikoj.</li>
</ul>
<h3>Argumentoj kontraŭ la transir-faciliga parentismo:</h3>
<ul>
<li>Kompare kun la J-sistemo, la novradikoj proponitaj de la transir-faciliga parentismo ne estas same facile memorigeblaj kaj ilia signifo ne estas same facile enkuntekste divenebla por iu, kiu neniam aŭdis pri la ĉi-artikole prezentitaj sistemoj.</li>
<li>Kompare kun la internacieca parentismo, la transir-faciliga parentismo enkondukas nur unu radikon (<em>sahodo</em>) anstataŭ kvin el gravaj ne-eŭropaj lingvoj, kaj sekve malpli kontribuas al la pliinternaciigo de Esperanto.</li>
</ul>
<h1 id="konkludo">Konkludo</h1>
<p>Ni prezentis tri eblajn sistemojn por enkonduki en Esperanton sekse neŭtralajn radikojn por konceptoj, kiujn ĝis nun ne eblas senprobleme esprimi en sekse neŭtrala maniero. La tri sistemoj nomiĝas <em>J-sistemo</em>, <em>internacieca parentismo</em> kaj <em>transir-faciliga parentismo</em>. Ni prezentis argumentojn por kaj kontraŭ ĉiu el la tri sistemoj. Ni lasas al la leganto mem la decidon kian resuman juĝon fari pri la sistemoj surbaze de tiuj argumentoj.</p>
<p>La finan decidon, kiel evoluos la ebloj por seksneŭtralaj esprimoj en Esperanto, faros la plena lingvo-uzantaro per sia lingvo-uzo, precipe tiu parto el la lingvo-uzantaro, por kiuj gravas seksneŭtralaj esprimoj. Tiu komuna decido dependos de multaj unuopaj decidoj de unuopaj lingvo-uzantoj. Ni esperas, ke ni per ĉi tiu artikolo kontribuos al tio, ke ĉi tiuj unuopaj decidoj estu bazitaj sur pli bona kompreno de la diversaj ebloj kaj iliaj respektivaj avantaĝoj kaj malavantaĝoj, kio espereble kontribuos al glata transiro kaj bona funkciado de la fina komuna decido de la lingvo-uzantaro.</p>
<hr class="footnotes-sep" />
<section class="footnotes">
<ol class="footnotes-list">
<li id="fn1" class="footnote-item">Notu, ke ni ne konsentas kun la ideo, ke la Esperanta vorto <em>sekso</em> indikas nur biologian trajtaron. Por ni tiu vorto estas tute taŭga por paroli pri seksa identeco kaj socia sekso, do por paroli pri tio, kion pluraj esperantistoj nomas <em>genro</em>. Do la fakto, ke ni ĉi-artikole ne uzas la vorton <em>genro</em>, sed nur la vorton <em>sekso</em>, ne signifas, ke ni parolas pri biologia trajtaro, sed ke ni opinias la vorton <em>sekso</em> taŭga por paroli pri seksa identeco kaj socia sekso. Ni same ne alprenas starpunkton pri la ofta, sed ne pruvita aserto, ke la lingva neindiko de sekso kondukus al pli egala societo. Ankaŭ tiuj, kiuj ne akceptas tiun kialon, ja komprenas, ke ĉiuokaze necesas rimedoj por paroli pri homoj de nekonata aŭ neduuma sekso. <a class="footnote-backref" href="#fnref1"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn2" class="footnote-item">Ĉe la sufikso <em>-ul-</em> notindas, ke kelkaj vortoj formitaj per ĝi, ekz-e <em>plenkreskulo</em>, jam tradicie estas sekse neŭtralaj, dum kelkaj, ekz-e <em>maljunulo</em> kaj la memstara <em>ulo</em>, havas en la efektiva lingvouzo relative fortan virseksan signifon, supozeble pli fortan ol vortoj kiel <em>kuracisto</em>, <em>studento</em> kaj <em>italo</em>. Aliflanke, en la multenombra uzo (ekz-e <em>maljunuloj</em>) ankaŭ tiuj vortoj alprenas sekse neŭtralan signifon, kio laŭ ni sufiĉas por klasi ilin kiel baze sekse neŭtralaj kaj ŝanĝi oniajn uzkutimojn al plene neŭtrala uzo de tiaj vortoj. <a class="footnote-backref" href="#fnref2"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn3" class="footnote-item">La uzado de <em>-iĉ-</em> kun neŭtralaj radikoj ne lezas iun normon de la Fundamento kaj ne bezonigas aprobon fare de la Akademio de Esperanto. <a class="footnote-backref" href="#fnref3"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn4" class="footnote-item">Pro la lastatempe disvastiĝinta konscio pri la ekzisto de pli ol du seksoj, la Fundamenta difino de <em>ge-</em> per la esprimo “de ambaŭ seksoj” fakte estas ĉiuokaze problema. Sed tiu problemo estas solvebla per minimuma ŝanĝo de la signifo de <em>ge-</em> al ‘de pli ol unu sekso’. Malsame ol la propono reinterpreti <em>ge-</em> kiel ‘de ajna sekso’, ĉi tiu minimuma signifoŝanĝo ne vere alportas la riskon de miskomprenoj. <a class="footnote-backref" href="#fnref4"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn5" class="footnote-item">Aŭ almenaŭ indikas, ke oni ne scias, ke temas pri unuseksa grupo, kiel en la demando “Ĉu vi havas gefilojn?”. <a class="footnote-backref" href="#fnref5"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn6" class="footnote-item">Ambaŭ proponoj origine venas de iuj el la aŭtoroj de ĉi tiu artikolo. La J-sistemo estis unue proponita de Markos en la artikolo <a href="https://lingvakritiko.com/2014/10/16/esperanto-kaj-sekso/">Esperanto kaj sekso</a> de 2014 kaj estis disvastigita per <a href="https://egalecen.org/2018/02/20/j-riismo/">komuna artikolo</a> de Markos kaj Luko en 2018. Parentismo estis, post kelkaj similaj, sed ŝajne seneĥaj <a href="http://www.romaniczo.com/esperanto/gramatiko/grammar_18.html">ideoj</a>, proponita de Kirilo en la artikolo <a href="https://lingvakritiko.com/2015/01/31/seksa-egaligo-en-la-lingvo-laufundamente/">Seksa egaligo en la lingvo – laŭfundamente</a> de 2015 kaj estis aktualigita en <a href="http://www.cyrilbrosch.net/wb/pages/esperanto/gi-parentismo.php">artikolo de 2019</a>, interalie surbaze de ideoj de Robin. Por la verkado de ĉi tiu artikolo do kuniĝis la proponantoj de ĉi tiuj du konkurencaj proponoj por emfazi la punktojn, pri kiuj ni konsentas, kaj por ekvilibre kompari la avantaĝojn kaj malavantaĝojn de niaj inter si konkurencaj proponoj. <a class="footnote-backref" href="#fnref6"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn7" class="footnote-item">Krome ekzistas la propono uzi la afikson <em>-ip-</em> por indiki seksan neduumecon. <a class="footnote-backref" href="#fnref7"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn8" class="footnote-item">En la <a href="https://notojpririismo.blogspot.com/2017/08/vortaro-de-j-riismo.html"><em>Vortaro de J-riismo</em></a> troviĝas klarigoj pri tio, kial kelkaj aliaj radikoj kun ŝajne sekse markita signifo (ekz-e “ŝaho”, “ŝoguno” kaj “muzo”) estas interpreteblaj kiel sekse neŭtralaj radikoj, pro kio ne necesas formi J-sistemajn analogaĵojn por ili. <a class="footnote-backref" href="#fnref8"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn9" class="footnote-item">Por igi nian elekton iom malpli subjektiva kaj arbitra, ni difinis dek unu kriteriojn kaj elpensis poentosistemon por mezuri la taŭgecon de diversaj proponoj surbaze de tiuj dek unu kriterioj. En la unua paĝo de <a href="https://www.dropbox.com/s/6woo4olg2n0bf0q/parentismo-komparo.pdf?dl=0">ĉi tiu dokumento</a> troviĝas tabelo kun ĉiuj proponoj konsideritaj de ni kaj niaj juĝoj de ili laŭ tiuj dek unu kriterioj. Aldonaj klarigoj pri la poentosistemo kaj ĝia aplikado al la konsideritaj proponoj troviĝas en la tria paĝo de tiu dokumento. <a class="footnote-backref" href="#fnref9"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn10" class="footnote-item">Por la etimologiaj indikoj en la tabelo ni uzas la kutimajn lingvokodojn laŭ ISO 639 (ni uzas la duliteran kodon laŭ ISO 639-1, se tia ekzistas, alikaze la triliteran kodon laŭ ISO 639-2). Jen la lingvokodoj uzataj de ni:
<ul>
<li>bn: bengala lingvo</li>
<li>ca: kataluna lingvo</li>
<li>de: germana lingvo</li>
<li>en: angla lingvo</li>
<li>eo: Esperanto</li>
<li>es: hispana lingvo</li>
<li>et: estona lingvo</li>
<li>fr: franca lingvo</li>
<li>gl: galega lingvo</li>
<li>hi: hindia lingvo</li>
<li>hr: kroata lingvo</li>
<li>hu: hungara lingvo</li>
<li>id: indonezia lingvo</li>
<li>io: Ido</li>
<li>it: itala lingvo</li>
<li>la: Latino</li>
<li>nl: nederlanda lingvo</li>
<li>pt: portugala lingvo</li>
<li>ro: rumana lingvo</li>
<li>ru: rusa lingvo</li>
<li>scn: sicilia lingvo</li>
<li>sk: slovaka lingvo</li>
<li>sl: slovena lingvo</li>
<li>sr: serba lingvo</li>
<li>srd: sarda lingvo</li>
<li>tr: turka lingvo</li>
</ul>
<p><a class="footnote-backref" href="#fnref10"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn11" class="footnote-item">Foje oni proponas uzi <em>ido</em> kiel sekse neŭtralan alternativon al <em>filo</em>/<em>filino</em>. Tiu propono tamen havas du problemojn: Unue la vorto <em>ido</em> rilate homojn havas pli vastan signifokampon, kiu ankaŭ inkluzivas genepojn (nejpojn/nepotojn), pragenepojn ktp, do ĉiujn genetikajn posteulojn. Due, la uzo de <em>ido</em> por unuageneraciaj posteuloj tradicie aperas ĉefe en biologiaj kuntekstoj, pro kio multaj emas interpreti ĝin nur kiel genetikan parencecon, tiel ke ĝi povas krei konfuzon kiam uzata por paroli pri adoptitaj gefiloj (fejloj/anakoj/fizoj). <a class="footnote-backref" href="#fnref11"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fnavuo" class="footnote-item">En la origina versio de ĉi tiu artikolo la propono por <em>av(in)o</em> en ambaŭ versioj de parentismo estis <em>abo</em> kaj ne <em>avuo</em>. Kelkajn horojn post la publikigo de la artikolo, ni rimarkis, ke la antaŭe ne konsiderita vorto <em>avuo</em> ricevas pli altan poentaron en ambaŭ versioj de nia poentosistemo ol <em>abo</em>, do ni decidis anstataŭigi <em>abo</em> per <em>avuo</em>. La du kialoj por la pli alta poentaro de <em>avuo</em> estas unuflanke la fakto, ke <em>abo</em> ricevas minusajn poentojn pro troa sona simileco al <em>avo</em>, kaj due, ke <em>avuo</em> pli bone koheras kun la tradicia karesformo <em>avĉjo</em>. <a class="footnote-backref" href="#fnrefavuo"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn12" class="footnote-item">La vorto <em>infano</em> estas laŭ sia signifo tre simila al sekse neŭtrala analogaĵo al <em>knabo</em> kaj <em>knabino</em>, pro kiu iuj verŝajne ne sentas la bezonon por la novradiko <em>kido</em>. Tamen <em>knabo</em> kaj <em>knabino</em> foje ankaŭ estas uzataj por junaj plenkreskuloj, kaj estas pli kutimaj por adoleskantoj ol la esprimo <em>infano</em>. Oni povas alfronti ĉi tiun problemon per tio, ke oni depende de la kuntekste uzas aŭ <em>infano</em> aŭ <em>junulo</em>. Sed kelkaj preferas havi sekse neŭtralan vorton, kiu rilate aĝon estas simile malpreciza kiel <em>knabo</em>, <em>knabino</em> kaj <em>geknaboj</em>, ekzemple por oportune paroli pri grupo de diversaĝaj infanoj kaj junuloj aŭ por paroli pri unuopa adoleskanto, ĉe kiu oni dubas, ĉu preferindas diri <em>infano</em> aŭ <em>junulo</em>. Ĉar la angla sekse neŭtrala vorto <em>kid</em> estas rilate aĝon simile malpreciza kiel <em>knabo</em> kaj <em>knabino</em>, la vorto <em>kido</em> povus transpreni la rolon de sekse neŭtrala analogaĵo al <em>knabo</em> kaj <em>knabino</em>. <a class="footnote-backref" href="#fnref12"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn13" class="footnote-item">Por kvar el la kvin ĵus menciitaj radikoj, ni trovis taŭgajn formojn similajn al la tradiciaj radikoj, sed ĉe <em>sahodo</em> (‘frat(in)o’) ni lasas la proponon de la internacieca parentismo senŝanĝa, ĉar neniu de ni konsiderata alternativo konvinkis nin pli ol <em>sahodo</em> (ĉi tie ankaŭ influis nin la fakto, ke <em>sahodo</em> estas rekonebla surbaze de la hindia, bengala kaj indonezia, tri tre grandaj lingvoj, kiuj ĝis nun apenaŭ influis la Esperantan vortprovizon). <a class="footnote-backref" href="#fnref13"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn14" class="footnote-item">Por fari niajn elektojn por la transir-faciliga parentismo, ni uzis la samajn dek unu kriteriojn kiel por la internacieca parentismo (vidu piednoton 5), sed simple donis pli da poentoj por la kriterio “simila al tradicia”. Rigardu la duan paĝon de <a href="https://www.dropbox.com/s/6woo4olg2n0bf0q/parentismo-komparo.pdf?dl=0">ĉi tiu dokumento</a> por ĉi tiu versio de nia poentosistemo. <a class="footnote-backref" href="#fnref14"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
<li id="fn15" class="footnote-item">Por eviti ĉi tiun problemon, oni povus vastigi la trian principon de la J-sistemo tiel, ke ĝi ankaŭ aplikeblas al <em>ejdzo</em> kaj <em>vejdvo</em>, kiuj tiam iĝus <em>ejzo</em> kaj <em>vejvo</em>. Tion eblas ekzemple fari per tio, ke la tria principo estas modifita al la jena formo: “Se la apliko de la aliaj reguloj kondukas al konsonant-kombino, kiu ne kutime aperas en Esperanto, oni forigu la unuan konsonanton post la aldonita <em>j</em>.” Ni tamen decidis ĉi-supre prezenti la J-sistemon en sia origina formo, ĉar laŭ eta enketo inter esperantistoj interesiĝantaj pri la temo, ĉi tiu ideo modifi la J-sistemon ne ricevis multe da subteno. La plej multaj ne opinias <em>ejdzo</em> malfacile prononcebla, kaj krome aperis la kritiko, ke ĉi tiu modifo igus la spontanan aplikadon de la J-sistemaj principoj pli malfacila. <a class="footnote-backref" href="#fnref15"><img src="https://s.w.org/images/core/emoji/14.0.0/72x72/21a9.png" alt="↩" class="wp-smiley" style="height: 1em; max-height: 1em;" />︎</a></li>
</ol>
</section>
]]></content:encoded>
					
		
		
			</item>
		<item>
		<title>Seksa egaligo en la lingvo – laŭfundamente</title>
		<link>https://lingvakritiko.com/2015/01/31/seksa-egaligo-en-la-lingvo-laufundamente/</link>
					<comments>https://lingvakritiko.com/2015/01/31/seksa-egaligo-en-la-lingvo-laufundamente/#comments</comments>
		
		<dc:creator><![CDATA[Cyril Brosch]]></dc:creator>
		<pubDate>Sat, 31 Jan 2015 20:40:49 +0000</pubDate>
				<category><![CDATA[Fundamento]]></category>
		<category><![CDATA[Reformo]]></category>
		<category><![CDATA[Vortprovizo]]></category>
		<category><![CDATA[iĉ]]></category>
		<category><![CDATA[ri]]></category>
		<category><![CDATA[seksismo]]></category>
		<category><![CDATA[ŝli]]></category>
		<guid isPermaLink="false">http://lingvakritiko.com/?p=587</guid>

					<description><![CDATA[Mi verkis ĉi tiun artikoleton instigite de la daŭraj debatoj1 pri la lingva (ne)esprimo de sekso kaj seksa identeco2 en Esperanto, kaj precipe de la artikolo aperinta antaŭ nelonge en Lingva Kritiko fare de Marcos Cramer (vd. Cramer 2014). Fakte mi volis unue nur reagi al kelkaj tre problemaj tezoj de ĉi-lasta kontribuo, sed la [&#8230;]]]></description>
										<content:encoded><![CDATA[<p lang="eo">
<p lang="eo">Mi verkis ĉi tiun artikoleton instigite de la daŭraj debatoj<a href="#1"><sup>1</sup></a> pri la lingva (ne)esprimo de sekso kaj seksa identeco<a href="#2"><sup>2</sup></a> en Esperanto, kaj precipe de la artikolo aperinta antaŭ nelonge en <em>Lingva Kritiko</em> fare de Marcos Cramer (vd. Cramer 2014). Fakte mi volis unue nur reagi al kelkaj tre problemaj tezoj de ĉi-lasta kontribuo, sed la komento iĝis iom tro longa.</p>
<p lang="eo">Ĉi-artikole mi volas diskuti ne, kio estus la optimuma esprimo (aŭ unu el kelkaj eblaj) por sekso en planlingvo, sed kion oni laŭ la Fundamento<a href="#3"><sup>3</sup></a> rajtas konkrete ŝanĝi en Esperanto por solvi kelkajn el la perceptataj problemoj – kaj kion oni ne rajtas. La celo de mia kontribuo do ne estas instigi iun al ŝanĝo de la lingvouzo, sed montri, kiel oni, decidinte ke ŝanĝo necesas, povus procedi, samtempe ne rompante tiun parton de la lingva normaro, kiun protektas la Fundamento kontraŭ ŝanĝoj.</p>
<p><span id="more-587"></span></p>
<p lang="eo">La lingvistikajn aspektojn de la esprimo de sekso en Esperanto plene priskibas kaj diskutas Fischer (2002, 2003) kaj Fiedler (2014), por sekvi la nunan diskuton tamen sufiĉas jam kono de la enkondukaj partoj en Cramer (2014).</p>
<p lang="eo">Mi ĉi tie ne diskutu la kaŭzojn, kial sistemo stabila dum preskaŭ jarcento ekde la 1970-aj jaroj estas ĉiam pli kritikata.<a href="#4"><sup>4</sup></a> La celo de la kritikantoj de la ĝisnuna sistemo estas la forigo de malsama trakto de la (biologiaj) seksoj en la lingvo. Kaj ĉi-rilate tute ne gravas, ĉu tio estas „objektiva“ problemo, ĉu ne.</p>
<p lang="eo">Estas klare, ke la esprimado estas nesimetria – nome virinojn oni povas klare marki, virojn ne, kio estigas dubojn – kaj tial el lingvoplanada vidpunkto ĝi estas jam apriore neoptimuma (kion montras la menciitaj duboj de komencintoj). Nerespondita demando estas, ĉu tiu lingva malglataĵo estas sufiĉe ĝena ankaŭ el la vidpunkto de ŝanĝita socio batalanta kontraŭ seksismo, por estigi verajn ŝanĝojn en la lingvo – ekster rondoj ĝis nun malgrandaj. La nuna ĉeftendenco forte favoras aŭ eĉ postulas sekssimetrian esprimadon, sed ne estas antaŭvideble, ĉu ne iam ankaŭ la plimulton atingas la lingvistika fakto, ke sekssimetria aŭ seksneŭtrala lingvo neniel subtenas la egaligon de homoj,<a href="#5"><sup>5</sup></a> ĉar lingvo kaj pensado ne tiel rekte interrilatas, kaj tial indus uzi siajn fortojn en pli gravaj kampoj kiel la skandala malsameco en la salajroj de viroj kaj virinoj aŭ la persekutoj de kviruloj en multaj landoj.</p>
<p lang="eo">Ĉiel ajn, principe ekzistas du eblaj solvoj por forigi la nesimetrion inter virinoj kaj viroj: 1. ĉiea elmontrado kaj de viroj kaj de virinoj (per <em>li aŭ ŝi</em>, ofta <em>ge-</em>) – 2. forigo de priseksaj informoj (per <em>ri</em>, neŭtrala uzo de substantivoj, ellaso de &#8211;<em>in</em>). Malgraŭ ke nun en kaj ekster Esperantujo estas favorata la unua solvo, la dua aliro estas nepre preferinda, pro la ĉiam pliiĝanta komplikeco de biologiaj kaj sociaj seksoj – ekzistas homoj, kiuj ne volas lasi sin enigi en unu el la du skatoloj – kaj pro la pruvita problemo de antaŭjuĝoj aktivataj de la nura apero de priseksaj informoj.<a href="#6"><sup>6</sup></a></p>
<p lang="eo">Oni povas identigi kvin problemojn de la tradicia sistemo:</p>
<ul>
<li>
<p lang="eo">nesimetrio ĉe la pronomoj de la 3a singulara persono (specife manko de neŭtrala pronomo, uzo de la „vira“ <em>li </em>en neŭtrala senco)</p>
</li>
<li>
<p lang="eo">nesimetrio ĉe la sekse neŭtralaj substantivoj (ĉu la baza formo celas viron aŭ ĉian ajn homon)</p>
</li>
<li>
<p lang="eo">seksisma aliro ĉe virseksaj substantivoj (ĉu <em>patrino</em> estas ina patro; la viro kiel bazo)<a href="#7"><sup>7</sup></a></p>
</li>
<li>
<p lang="eo">manko de neŭtrala singularo ĉe la virseksaj substantivoj (necesas peza <em>patro aŭ patrino</em> ktp.)</p>
</li>
<li>
<p lang="eo">manko de neŭtrala pluralo ĉe la virseksaj substantivoj, ĉar <em>ge</em>-, kiun oni uzas manke de alternativo (<em>Ĉu vi havas gefratojn?</em>) ne estas neŭtrala</p>
</li>
</ul>
<p lang="eo">Oni proponis diversajn solvojn por tiuj problemoj, sed bedaŭrinde parto de ili estas rekte aŭ kaŝe kontraŭfundamenta. Kaj tiu kriterio estas la decidiga, ĉar ja la Fundamento difinas, kio estas ĝusta Esperanto (kp. la Bulonjan Deklaracion).<a href="#8"><sup>8</sup></a> Ni ekzamenu ilin:</p>
<p lang="eo">La enkonduko de nova, neŭtrala pronomo de la 3a singulara persono (<em>ri</em>, <em>ŝli</em>) aŭ inverse de nure virseksa <em>hi</em> (neŭtraligante <em>li</em>) estas neebla, ĉar §5 FG parolas (en la franca, angla kaj germana tradukoj) pri „La personaj pronomoj“ – do la listo estu kompleta, neŝanĝebla. Oni ne povas facilanime forviŝi tiun malpermeson. Ne estas kontraŭargumento la posta apero de <em>ci</em> kiel sola escepto en la Ekzercaro, Zamenhof intence kaŝis ĝin tie, por ke oni laŭeble ne uzu ĝin, kp. Pabst (2011).</p>
<p lang="eo">Same ne helpas la artifiko motivigi la proponitan <em>ŝili</em> kiel kunmetaĵon el oficialaj elementoj. Kvankam ekzistas nur unu eksplica regulo pri vortfarado (§11 FG difinanta tatpuruŝojn, t.e. determinajn kunmetaĵojn), tamen en la Fundamento en formo de pretaj vortoj modele aperas ĉiuj vortfaradaj tipoj de Esperanto<a href="#9"><sup>9</sup></a>, kaj <em>ŝili</em> en senco „ŝi aŭ li“ ne konformas al ajna el ili (kaj estus malbone pravigebla ankaŭ el tipologia vidpunkto). Krome <em>ŝili</em> estas problemo, ĉar ĝi eksponas ambaŭ seksojn anstataŭ kaŝi ilin.</p>
<p lang="eo">Tute laŭfundamenta, kiel oni vidas en la koncerna Lingva Respondo de Zamenhof,<a href="#10"><sup>10</sup></a> estus la ekuzo de <em>ĝi</em> kiel ĝenerala pronomo. Tio havus krome la avantaĝon, ke la sistemo ĉe bestoj kaj homoj estus denove simetria. La argumento, ke <em>ĝi</em> povas esti ofenda, ĉar oni kutime uzas ĝin por aĵoj kaj bestoj, validas nur por homoj, kiuj jam parolas Esperanton, dum lernanto verŝajne senprobleme akceptus tian sistemon – kaj krome neniu havas problemon, ke aĵoj, bestoj kaj homoj havas la saman esprimon en la plurala <em>ili</em>.<a href="#11"><sup>11</sup></a></p>
<p lang="eo">La nesimetrion ĉe la sekse neŭtralaj substantivoj plejparte forigis jam la moderna lingvouzo (<em>ŝi estas instruisto</em> k.s.), mankas nur ĝenerala markilo por viroj por forigi eblan konfuzon, ĉu simpla formo celu nur viro(j)n aŭ ĉiun homon.</p>
<p lang="eo">La plej simpla solvo estus la transpreno de la prefiksoida <em>vir</em>-, kiu estas regule uzata kun bestoj.<a href="#12"><sup>12</sup></a> Sed ŝajne la plimulto komprenas „simetrion“ en tre malvasta senco, tiel ke morfemo enhave, sed ne loke korespondanta al &#8211;<em>in</em>&#8211; ne estas akceptata. Kiel solvo plej ofte nuntempe estas proponata do nova sufiksoido &#8211;<em>iĉ</em>-. El la vidpunkto de la Fundamento ties aldono al neŭtralaj radikoj ne estas problemo, kaj ĝi ne estas sinonimo al oficiala elemento (nur al la neoficiala <em>masklo</em>).</p>
<p>Kontraŭfundamenta tamen estas simila aliro al la tria problema grupo, la ĉ. 25-30 parencaj, nobelaj kaj aliaj esprimoj kiel <em>patro</em>, <em>reĝo</em>, <em>knabo</em>. La radikala solvo neŭtraligi ilin (kaj aldoni &#8211;<em>iĉ</em>&#8211; por revirseksigi) estas rekta peko kontraŭ la difinoj (tra la tradukoj) en la UV kaj pro tio ne diskutinda. Eĉ la Akademio ne rajtus ŝanĝi tiujn difinojn, sed nur proponi alternativajn apud la ĝisnunaj.</p>
<p>Ĉar oni ne povas ŝanĝi la virseksajn radikojn, restas nur ŝanĝi la manieron ekhavi la inseksajn ekvivalentojn. Estas klare, ke ties derivado de la virseksaj bazoj estas seksisma (multe pli ol ĉiu alia problemo), do oni povas nur rezigni pri tio, enkondukante inseksajn radikojn-ekvivalentojn, ekz. <em>matro</em> anstataŭ <em>patrino</em>. Tio estas kompreneble tute laŭfundamenta. Kaj ĉar temas nur pri maksimume 30 radikoj la necesa aldona lernado estas tolerebla, krome longtempe aldona solvo (vd. post momento) povus malgrandigi tiun lernoŝarĝon.</p>
<p>El la virseksa baza signifo de la „nefeliĉa trideko“ sekvas ankaŭ problemo, kiam oni volas paroli pri unu aŭ pliaj tiaj homoj, tamen ne volante aŭ povante aldoni seksan informon. Foje povas helpi paronimo, ekz. <em>infano</em> apud <em>knabo</em>, sed ili ne estas tute elŝanĝeblaj (ekz. <em>infano</em> pli substrekas la opozicion al <em>plenkreskulo</em>). Se oni volas inkluzivi ambaŭ seksojn, bone funkcias <em>ge</em>-, sed <em>gepatroj</em> por viro(j) kaj virino(j) denove deiras de seksisma pensmaniero.</p>
<p>Ĉar ŝajne neniu akceptas la lingve senpekan <em>gepatrano</em> por esprimi la celatan ideon (restas la problemo de la seksisma bazo), unu el la plej oftaj proponoj, kiun ripetas ankaŭ Cramer (2014), estas uzi <em>ge</em>&#8211; kun la singularo, do <em>gepatro</em> = patro aŭ patrino. Sed singulara, neŭtrala <em>ge</em>&#8211; estas sensenca, ĉar laŭ la Fundamento ĝi klare signifas „ambaŭ seksoj kune“ – do la rektan malon! Cramer ja pravas, ke oni uzas <em>ge</em>&#8211; kun la pluralo foje en neŭtrala signifo, nome kiam oni ne scias la sekson, sed tio estas klara surogato pro la manko de lingve konvena formo anstataŭ ekz. <em>fratoj kaj/aŭ fratinoj</em>.<a href="#13"><sup>13</sup></a></p>
<p lang="eo">Tre originalan ideon rilate tiujn radikojn prezentas Cramer, proponante „sisteman modifon“ de la virseksaj radikoj Fundamentaj, tiel ke per enŝovo de <em>j</em> en difinita loko oni ekhavu neŭtralan radikon, ekz. <em>patro</em> → <em>pajtro</em> ‚patro aŭ patrino‘. La problemo de ĉi tiu aliro estas ĝuste la sistemeco. Alie ol la pruntado de neŭtralaj esprimoj el aliaj lingvoj, tia modifado fakte estus regulo morfologia kaj nenio alia ol enkonduko de nova vortfarada tipo, nome ia infiksado, kiu estas io tute fremda al Esperanto kaj neniel pravigebla el la Fundamento (eĉ peko kontraŭ ties vortfaradaj modeloj) aŭ la tradicio. Tiu interesa vojo do ne estas laŭirebla, se oni sekvas mian rezonadon.</p>
<p lang="eo">Do ankaŭ en ĉi tiu okazo restas nur la vortara aliro/eliro, nome la aldono de novaj neŭtralaj radikoj, do ekz. <em>parento</em> = patro aŭ patrino, per kiu lasas sin formi neŭtrala pluralo <em>parentoj</em> kaj eksplice ambaŭseksa <em>geparentoj</em>. Kompreneble tio denove pligrandigus la lernoŝarĝon, kaj tiufone oni bone komprenas, kial Zamenhof volis nepre ŝpari kiel eble plej multajn radikojn, sed el hodiaŭa vidpunkto lia solvo venis je tro altaj kostoj. Se sukcesus establado de la neŭtralaj radikoj, kun la tempo la specife viraj resp. virinaj radikoj povus parte malaperi el la ĉiutaga lingvouzo kaj ekz. resti por poezio, do iam <em>parentiĉo</em> kaj <em>parentino</em>, resp. nur <em>parento</em>, kiam la sekso ne gravas (estontece espereble pli kaj pli ofte), anstataŭus <em>patro</em> kaj <em>matro</em> tiel kiel <em>olda</em> nur poezie povas anstataŭi la ordinarajn <em>maljuna/malnova</em>. Krome ne por ĉiu koncepto indas enkonduki novan radikon aŭ havi novan vorton, ekz. tiom malofte oni devas paroli pri gemonaĥoj, ke propra neŭtrala radiko estus neekonomia, same por <em>caroj</em> kaj <em>carinoj</em> oni ne bezonas nepre neŭtralan esprimon – sed eble por la paro, do en la unua, pli strikta senco de <em>ge</em>-: Ĉi tie eblus uzi aŭ la virseksan aŭ la inseksan formon en adjektiva formo kun <em>paro</em>, depende de la vera regopotenco, ekz. en la Unuiĝinta Reĝlando estas <em>regina paro</em>, dum antaŭ la Unua Mondmilito en Rusujo estis <em>cara paro</em>. Kaj se la lingvokomunumo sentos bezonon aldoni pliajn neŭtralajn radikojn, ĝi okazos tute nature kiel en aliaj partoj de la leksiko.<a href="#14"><sup>14</sup></a></p>
<p>Ĉefine, mi aldonas du tabelojn. La unua montras la tradician sistemon de la personaj pronomoj, seksaj deriviloj kaj virseksaj radikoj. Videbliĝas ankaŭ ties malavantaĝoj – seksismo, nesimetrieco, mankoj en la esprimkapablo. La dua tabelo <span style="text-decoration: underline;">ilustru</span>, kiel povus aspekti simetria sistemo reformita, kiu konformas al la reguloj de la Fundamento, estas sekse neŭtrala kaj esprimkapabla. La ĉ. 30 novaj radikoj (grase presitaj) do ne estas nepre en ĉiu unuopa okazo la optimuma elekto, kaj oni ne miskomprenu ĉi tiun penseksperimenton kiel inviton ilin efektive ekuzi. Se uzi esprimon el la komputilscienco, ĝi estu nur konceptprovo.</p>
<p>La veran estontecon de la seksa esprimo en Esperanto devos decidi la lingvouzo, sed la parolantoj ne forgesu, ke ili parolu la veran Esperanton, ne esperanto-similan reformaĵon!</p>
<table cellspacing="0" cellpadding="4" width="411">
<colgroup>
<col width="52"/>
<col width="66"/>
<col width="83"/>
<col width="87"/>
<col width="81"/> </colgroup>
<tbody>
<tr>
<td colspan="5" width="401" valign="top">
<p lang="eo"><span style="text-decoration: underline;">Tabelo 1: tradicia lingvouzo</span></p>
</td>
</tr>
<tr valign="top">
<td width="52">
<p lang="eo"><span style="text-decoration: underline;">virseksa</span></p>
</td>
<td width="66">
<p lang="eo"><span style="text-decoration: underline;">inseksa</span></p>
</td>
<td width="83">
<p lang="eo"><span style="text-decoration: underline;">neŭtrala sg.</span></p>
</td>
<td width="87">
<p lang="eo"><span style="text-decoration: underline;">neŭtrala pl.</span></p>
</td>
<td width="81">
<p lang="eo"><span style="text-decoration: underline;">ambaŭseksa</span></p>
</td>
</tr>
<tr valign="top">
<td width="52">
<p lang="eo"><em>li</em></p>
</td>
<td width="66">
<p lang="eo"><em>ŝi</em></p>
</td>
<td width="83">
<p lang="eo"><em>li (ĝi)</em></p>
</td>
<td width="87">
<p lang="eo"><em>ili</em></p>
</td>
<td width="81">
<p lang="eo">–</p>
</td>
</tr>
<tr valign="top">
<td width="52">
<p lang="eo">– <em>(vir-)</em></p>
</td>
<td width="66">
<p lang="eo"><em>-in-</em></p>
</td>
<td width="83">
<p lang="eo">–</p>
</td>
<td width="87">
<p lang="eo">–</p>
</td>
<td width="81">
<p lang="eo"><em>ge-</em></p>
</td>
</tr>
<tr>
<td colspan="5" width="401" valign="top">
<p lang="eo">
</td>
</tr>
<tr valign="top">
<td width="52">
<p lang="eo"><em>patro</em></p>
</td>
<td width="66">
<p lang="eo"><em>patrino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gepatroj)</em></p>
</td>
<td width="81">
<p lang="eo"><em>gepatroj</em></p>
</td>
</tr>
<tr valign="top">
<td width="52">
<p lang="eo"><em>avo</em></p>
</td>
<td width="66">
<p lang="eo"><em>avino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(geavoj)</em></p>
</td>
<td width="81">
<p lang="eo"><em>geavoj</em></p>
</td>
</tr>
<tr valign="top">
<td width="52">
<p lang="eo"><em>onklo</em></p>
</td>
<td width="66">
<p lang="eo"><em>onklino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(geonkloj)</em></p>
</td>
<td width="81">
<p lang="eo"><em>geonkloj</em></p>
</td>
</tr>
<tr valign="top">
<td width="52">
<p lang="eo"><em>filo</em></p>
</td>
<td width="66">
<p lang="eo"><em>filino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gefiloj)</em></p>
</td>
<td width="81">
<p lang="eo"><em>gefiloj</em></p>
</td>
</tr>
<tr valign="top">
<td width="52">
<p lang="eo"><em>frato</em></p>
</td>
<td width="66">
<p lang="eo"><em>fratino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gefratoj)</em></p>
</td>
<td width="81">
<p lang="eo"><em>gefratoj</em></p>
</td>
</tr>
<tr valign="top">
<td width="52">
<p lang="eo"><em>kuzo</em></p>
</td>
<td width="66">
<p lang="eo"><em>kuzino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gekuzoj)</em></p>
</td>
<td width="81">
<p lang="eo"><em>gekuzoj</em></p>
</td>
</tr>
<tr valign="top">
<td width="52">
<p lang="eo"><em>nepo</em></p>
</td>
<td width="66">
<p lang="eo"><em>nepino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(genepoj)</em></p>
</td>
<td width="81">
<p lang="eo"><em>genepoj</em></p>
</td>
</tr>
<tr valign="top">
<td width="52">
<p lang="eo"><em>nevo</em></p>
</td>
<td width="66">
<p lang="eo"><em>nevino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(genevoj)</em></p>
</td>
<td width="81">
<p lang="eo"><em>genevoj</em></p>
</td>
</tr>
<tr valign="top">
<td width="52">
<p lang="eo"><em>fraŭlo</em></p>
</td>
<td width="66">
<p lang="eo"><em>fraŭlino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gefraŭloj)</em></p>
</td>
<td width="81">
<p lang="eo"><em>gefraŭloj</em></p>
</td>
</tr>
<tr valign="top">
<td width="52">
<p lang="eo"><em>fianĉo</em></p>
</td>
<td width="66">
<p lang="eo"><em>fianĉino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gefianĉoj)</em></p>
</td>
<td width="81">
<p lang="eo"><em>gefianĉoj</em></p>
</td>
</tr>
<tr valign="top">
<td width="52">
<p lang="eo"><em>edzo</em></p>
</td>
<td width="66">
<p lang="eo"><em>edzino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(geedzoj)</em></p>
</td>
<td width="81">
<p lang="eo"><em>geedzoj</em></p>
</td>
</tr>
<tr valign="top">
<td width="52">
<p lang="eo"><em>vidvo</em></p>
</td>
<td width="66">
<p lang="eo"><em>vidvino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gevidvoj)</em></p>
</td>
<td width="81">
<p lang="eo"><em>gevidvoj</em></p>
</td>
</tr>
<tr valign="top">
<td width="52">
<p lang="eo"><em>caro</em></p>
</td>
<td width="66">
<p lang="eo"><em>carino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gecaroj)</em></p>
</td>
<td width="81">
<p lang="eo"><em>gecaroj</em></p>
</td>
</tr>
<tr valign="top">
<td width="52">
<p lang="eo"><em>reĝo</em></p>
</td>
<td width="66">
<p lang="eo"><em>reĝino</em></p>
</td>
<td width="83">
<p lang="eo"><em>(monarko)</em></p>
</td>
<td width="87">
<p lang="eo"><em>(monarkoj)</em></p>
</td>
<td width="81">
<p lang="eo"><em>gereĝoj</em></p>
</td>
</tr>
<tr valign="top">
<td width="52">
<p lang="eo"><em>princo</em></p>
</td>
<td width="66">
<p lang="eo"><em>princino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(geprincoj)</em></p>
</td>
<td width="81">
<p lang="eo"><em>geprincoj</em></p>
</td>
</tr>
<tr valign="top">
<td width="52">
<p lang="eo"><em>duko</em></p>
</td>
<td width="66">
<p lang="eo"><em>dukino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gedukoj)</em></p>
</td>
<td width="81">
<p lang="eo"><em>gedukoj</em></p>
</td>
</tr>
<tr valign="top">
<td width="52">
<p lang="eo"><em>grafo</em></p>
</td>
<td width="66">
<p lang="eo"><em>grafino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gegrafoj)</em></p>
</td>
<td width="81">
<p lang="eo"><em>gegrafoj</em></p>
</td>
</tr>
<tr valign="top">
<td width="52">
<p lang="eo"><em>viro</em></p>
</td>
<td width="66">
<p lang="eo"><em>virino</em></p>
</td>
<td width="83">
<p lang="eo"><em>plenkreskulo</em></p>
</td>
<td width="87">
<p lang="eo"><em>plenkreskuloj</em></p>
</td>
<td width="81">
<p lang="eo"><em>(geviroj)</em></p>
</td>
</tr>
<tr valign="top">
<td width="52">
<p lang="eo"><em>sinjoro</em></p>
</td>
<td width="66">
<p lang="eo"><em>sinjorino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gesinjoroj)</em></p>
</td>
<td width="81">
<p lang="eo"><em>gesinjoroj</em></p>
</td>
</tr>
<tr valign="top">
<td width="52">
<p lang="eo"><em>knabo</em></p>
</td>
<td width="66">
<p lang="eo"><em>knabino</em></p>
</td>
<td width="83">
<p lang="eo"><em>(infano)</em></p>
</td>
<td width="87">
<p lang="eo"><em>infanoj</em></p>
</td>
<td width="81">
<p lang="eo"><em>geknaboj</em></p>
</td>
</tr>
<tr valign="top">
<td width="52">
<p lang="eo"><em>bubo</em></p>
</td>
<td width="66">
<p lang="eo"><em>bubino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gebuboj)</em></p>
</td>
<td width="81">
<p lang="eo"><em>gebuboj</em></p>
</td>
</tr>
<tr valign="top">
<td width="52">
<p lang="eo"><em>abato</em></p>
</td>
<td width="66">
<p lang="eo"><em>abatino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(geabatoj)</em></p>
</td>
<td width="81">
<p lang="eo"><em>geabatoj</em></p>
</td>
</tr>
<tr valign="top">
<td width="52">
<p lang="eo"><em>monaĥo</em></p>
</td>
<td width="66">
<p lang="eo"><em>monaĥino</em></p>
</td>
<td width="83">
<p lang="eo">–</p>
</td>
<td width="87">
<p lang="eo"><em>(gemonaĥoj)</em></p>
</td>
<td width="81">
<p lang="eo"><em>gemonaĥoj</em></p>
</td>
</tr>
</tbody>
</table>
<table cellspacing="0" cellpadding="4" width="523">
<colgroup>
<col width="134"/>
<col width="146"/>
<col width="103"/>
<col width="106"/> </colgroup>
<tbody>
<tr>
<td colspan="4" width="513" valign="top">
<p lang="eo"><span style="text-decoration: underline;">Tabelo 2: alternativa laŭfundamenta lingvouzo</span></p>
</td>
</tr>
<tr valign="top">
<td width="134">
<p lang="eo"><span style="text-decoration: underline;">virseksa</span></p>
</td>
<td width="146">
<p lang="eo"><span style="text-decoration: underline;">inseksa</span></p>
</td>
<td width="103">
<p lang="eo"><span style="text-decoration: underline;">neŭtrala sg./pl.</span></p>
</td>
<td width="106">
<p lang="eo"><span style="text-decoration: underline;">ambaŭseksa</span></p>
</td>
</tr>
<tr valign="top">
<td width="134">
<p lang="eo"><em>li</em></p>
</td>
<td width="146">
<p lang="eo"><em>ŝi</em></p>
</td>
<td width="103">
<p lang="eo"><em>ĝi / ili</em></p>
</td>
<td width="106">
<p lang="eo">–</p>
</td>
</tr>
<tr valign="top">
<td width="134">
<p lang="eo"><em>vir- / &#8211;<strong>iĉ</strong>&#8211;</em></p>
</td>
<td width="146">
<p lang="eo"><em>-in-</em></p>
</td>
<td width="103">
<p lang="eo">–</p>
</td>
<td width="106">
<p lang="eo"><em>ge-</em></p>
</td>
</tr>
<tr>
<td colspan="4" width="513" valign="top">
<p lang="eo">
</td>
</tr>
<tr valign="top">
<td width="134">
<p lang="eo"><em>patro, <strong>parentiĉo</strong></em></p>
</td>
<td width="146">
<p lang="eo"><em><strong>matro, parentino</strong></em></p>
</td>
<td width="103">
<p lang="eo"><em><strong>parento(j)</strong></em></p>
</td>
<td width="106">
<p lang="eo"><em><strong>geparentoj</strong></em></p>
</td>
</tr>
<tr valign="top">
<td width="134">
<p lang="eo"><em>avo, <strong>nonniĉo</strong></em></p>
</td>
<td width="146">
<p lang="eo"><em><strong>avjo, nonnino</strong></em></p>
</td>
<td width="103">
<p lang="eo"><em><strong>nonno(j)</strong></em></p>
</td>
<td width="106">
<p lang="eo"><em><strong>genonnoj</strong></em></p>
</td>
</tr>
<tr valign="top">
<td width="134">
<p lang="eo"><em>onklo, <strong>ziiĉo</strong></em></p>
</td>
<td width="146">
<p lang="eo"><em><strong>aŭnto, ziino</strong></em></p>
</td>
<td width="103">
<p lang="eo"><em><strong>zio(j)</strong></em></p>
</td>
<td width="106">
<p lang="eo"><em><strong>gezioj</strong></em></p>
</td>
</tr>
<tr valign="top">
<td width="134">
<p lang="eo"><em>filo, <strong>filjiĉo</strong></em></p>
</td>
<td width="146">
<p lang="eo"><em><strong>dotro, filjino</strong></em></p>
</td>
<td width="103">
<p lang="eo"><em><strong>filjo</strong></em></p>
</td>
<td width="106">
<p lang="eo"><em><strong>gefiljoj</strong></em></p>
</td>
</tr>
<tr valign="top">
<td width="134">
<p lang="eo"><em>frato, <strong>siblingiĉo</strong></em></p>
</td>
<td width="146">
<p lang="eo"><em><strong>ŝestro, siblingino</strong></em></p>
</td>
<td width="103">
<p lang="eo"><em><strong>siblingo(j)</strong></em></p>
</td>
<td width="106">
<p lang="eo"><em><strong>gesiblingoj</strong></em></p>
</td>
</tr>
<tr valign="top">
<td width="134">
<p lang="eo"><em>kuzo, <strong>zifiljiĉo</strong></em></p>
</td>
<td width="146">
<p lang="eo"><em><strong>kusino, zifiljino</strong></em></p>
</td>
<td width="103">
<p lang="eo"><em><strong>zifiljo(j)</strong></em></p>
</td>
<td width="106">
<p lang="eo"><em><strong>gezifiljoj</strong></em></p>
</td>
</tr>
<tr valign="top">
<td width="134">
<p lang="eo"><em>nepo, <strong>nipotiĉo</strong></em></p>
</td>
<td width="146">
<p lang="eo"><em><strong>nieto, nipotino</strong></em></p>
</td>
<td width="103">
<p lang="eo"><em><strong>nipoto(j)</strong></em></p>
</td>
<td width="106">
<p lang="eo"><em><strong>genipotoj</strong></em></p>
</td>
</tr>
<tr valign="top">
<td width="134">
<p lang="eo"><em>nevo, <strong>siblingofil</strong><strong>j</strong><strong>iĉo</strong></em></p>
</td>
<td width="146">
<p lang="eo"><em><strong>nico, siblingofiljino</strong></em></p>
</td>
<td width="103">
<p lang="eo"><em><strong>siblingofiljo(j)</strong></em></p>
</td>
<td width="106">
<p lang="eo"><em><strong>gesiblingofiljoj</strong></em></p>
</td>
</tr>
<tr valign="top">
<td width="134">
<p lang="eo"><em>fraŭlo, <strong>nespoziĉo</strong></em></p>
</td>
<td width="146">
<p lang="eo"><em><strong>nubilo, nespozino</strong></em></p>
</td>
<td width="103">
<p lang="eo"><em><strong>nespozo(j)</strong></em></p>
</td>
<td width="106">
<p lang="eo"><em><strong>genespozoj</strong></em></p>
</td>
</tr>
<tr valign="top">
<td width="134">
<p lang="eo"><em>fianĉo, <strong>spoziĝontiĉo</strong></em></p>
</td>
<td width="146">
<p lang="eo"><em><strong>brajdo, spoziĝontino</strong></em></p>
</td>
<td width="103">
<p lang="eo"><em><strong>spoziĝonto</strong></em></p>
</td>
<td width="106">
<p lang="eo"><em><strong>gespoziĝontoj</strong></em></p>
</td>
</tr>
<tr valign="top">
<td width="134">
<p lang="eo"><em>edzo, <strong>spoziĉo</strong></em></p>
</td>
<td width="146">
<p lang="eo"><em><strong>vifo, spozino</strong></em></p>
</td>
<td width="103">
<p lang="eo"><em><strong>spozo(j)</strong></em></p>
</td>
<td width="106">
<p lang="eo"><em><strong>gespozoj</strong></em></p>
</td>
</tr>
<tr valign="top">
<td width="134">
<p lang="eo"><em>vidvo, <strong>viduiĉo</strong></em></p>
</td>
<td width="146">
<p lang="eo"><em><strong>vidovo, viduino</strong></em></p>
</td>
<td width="103">
<p lang="eo"><em><strong>viduo(j)</strong></em></p>
</td>
<td width="106">
<p lang="eo"><em><strong>geviduoj</strong></em></p>
</td>
</tr>
<tr valign="top">
<td width="134">
<p lang="eo"><em>caro</em></p>
</td>
<td width="146">
<p lang="eo"><em><strong>carico</strong></em></p>
</td>
<td rowspan="2" width="103">
<p lang="eo">
<p lang="eo"><em>monarko(j)</em></p>
</td>
<td rowspan="2" width="106">
<p lang="eo">
<p lang="eo"><em>gemonarkoj</em></p>
</td>
</tr>
<tr valign="top">
<td width="134">
<p lang="eo"><em>reĝo</em></p>
</td>
<td width="146">
<p lang="eo"><em><strong>regino</strong></em></p>
</td>
</tr>
<tr valign="top">
<td width="134">
<p lang="eo"><em>princo</em></p>
</td>
<td width="146">
<p lang="eo"><em><strong>princeso</strong></em></p>
</td>
<td width="103">
<p lang="eo">
</td>
<td width="106">
<p lang="eo">
</td>
</tr>
<tr valign="top">
<td width="134">
<p lang="eo"><em>duko</em></p>
</td>
<td width="146">
<p lang="eo"><em><strong>duĉeso</strong></em></p>
</td>
<td width="103">
<p lang="eo">
</td>
<td width="106">
<p lang="eo">
</td>
</tr>
<tr valign="top">
<td width="134">
<p lang="eo"><em>grafo</em></p>
</td>
<td width="146">
<p lang="eo"><em><strong>konteso</strong></em></p>
</td>
<td width="103">
<p lang="eo">
</td>
<td width="106">
<p lang="eo">
</td>
</tr>
<tr valign="top">
<td width="134">
<p lang="eo"><em>viro</em></p>
</td>
<td width="146">
<p lang="eo"><em><strong>femo</strong></em></p>
</td>
<td width="103">
<p lang="eo"><em>plenkreskulo(j)</em></p>
</td>
<td width="106">
<p lang="eo"><em>geplenkreskuloj</em></p>
</td>
</tr>
<tr valign="top">
<td width="134">
<p lang="eo"><em>sinjoro</em></p>
</td>
<td width="146">
<p lang="eo"><em><strong>madamo</strong></em></p>
</td>
<td width="103">
<p lang="eo"><em>estimatoj</em></p>
</td>
<td width="106">
<p lang="eo"><em>geestimatoj</em></p>
</td>
</tr>
<tr valign="top">
<td width="134">
<p lang="eo"><em>knabo, <strong>infaniĉo</strong></em></p>
</td>
<td width="146">
<p lang="eo"><em><strong>girlo</strong>,<strong> </strong>infanino</em></p>
</td>
<td width="103">
<p lang="eo"><em>infano</em></p>
</td>
<td width="106">
<p lang="eo"><em>geinfanoj</em></p>
</td>
</tr>
<tr valign="top">
<td width="134">
<p lang="eo"><em>bubo</em></p>
</td>
<td width="146">
<p lang="eo"><em><strong>saputelo</strong></em></p>
</td>
<td width="103">
<p lang="eo"><em>fiinfano(j)</em></p>
</td>
<td width="106">
<p lang="eo"><em>gefiinfanoj</em></p>
</td>
</tr>
<tr valign="top">
<td width="134">
<p lang="eo"><em>abato</em></p>
</td>
<td width="146">
<p lang="eo"><em><strong>nonestrino</strong></em></p>
</td>
<td width="103">
<p lang="eo"><em>klostrestro(j)</em></p>
</td>
<td width="106">
<p lang="eo"><em>geklostrestroj</em></p>
</td>
</tr>
<tr valign="top">
<td width="134">
<p lang="eo"><em>monaĥo</em></p>
</td>
<td width="146">
<p lang="eo"><em><strong>nono</strong></em></p>
</td>
<td width="103">
<p lang="eo"><em>klostrano(j)</em></p>
</td>
<td width="106">
<p lang="eo"><em>geklostranoj</em></p>
</td>
</tr>
</tbody>
</table>
<p>Mi dankas al Markos Cramer pro atentigo pri kelkaj malglataĵoj kaj preteratentitaĵoj.</p>
<h2>Bibliografio</h2>
<p lang="eo">Baudouin de Courtenay, Jan. 1907/1976. „Zur Kritik der künstlichen Weltsprachen“. En: Reinhard Haupenthal (red.): <em>Plansprachen. Beiträge zur Interlinguistik</em>. Darmstadt: Wissenschaftliche Buchgesellschaft (Wege der Forschung 325), 59‒110 [originale en: <em>Annalen der Naturphilosophie </em>6, Leipzig, 385-433].</p>
<p lang="eo">Cramer, Marcos. 2014. „Esperanto kaj sekso“. En: <em>Lingva Kritiko.Studoj kaj notoj pri la Internacia Lingvo. Esperantologio Interreta.</em> http://lingvakritiko.com/2014/10/16/esperanto-kaj-sekso/.</p>
<p lang="eo">Fiedler, Sabine. 2014. „Geschlecht im Esperanto. Eine sprachwissenschaftliche Betrachtung zu gender-spezifischen Bezeichnungen in einer Plansprache“. En: Cyril Brosch / Sabine Fiedler (red.). <em>Interlinguistik im 21. Jahrhundert. Beiträge der 23. Jahrestagung der Gesellschaft für Interlinguistik e.V., 29. November 2013 – 01. Dezember in Berlin</em>. Berlin: Gesellschaft für Interlinguistik e.V. (Interlinguistische Informationen, Beiheft 21), 85-106.</p>
<p lang="eo">Fischer, Rudolf-Josef. 2002. „Das Pronominalsystem in Esperanto – noch sexusinklusiv?“ En: Detlev Blanke (red.). <em>Plansprachen und ihre Gemeinschaften. Beiträge der 11. Jahrestagung der Gesellschaft für Interlinguistik e.V., 23.-25. November 2001 in Berlin</em>. Berlin: Gesellschaft für Interlinguistik e.V. (Interlinguistische Informationen, Beiheft 8), 86-106.</p>
<p lang="eo">Fischer, Rudolf-Josef. 2003. „Sexusneutrale und sexusindizierende Bezeichnungen für Lebewesen“. En: Detlev Blanke (red.). <em>Plansprachen und elektronische Medien. Beiträge der 12. Jahrestagung der Gesellschaft für Interlinguistik e.V., 6.-8. Dezember 2002 in Berlin</em>. Berlin: Gesellschaft für Interlinguistik e.V. (Interlinguistische Informationen, Beiheft 9), 110-149.</p>
<p lang="eo">Pabst, Bernhard. 2011. <em>Ĉu ci scias …. </em>Blogero<em> en </em>http://www.ipernity.com/blog/bernardo/330789.</p>
<p lang="eo">Shih, Margaret/Todd L.  Pittinsky/Nalini Ambady. 1999. „Stereotype susceptibility:  Identity salience and shifts in quantitative performance“. En: <em>Psychological Science</em> 10/1, 81-84.</p>
<p lang="eo">Zamenhof, Ludwik Lejzer. 1991. <em>Fundamento de Esperanto. Kun Enkondukoj, Notoj kaj Lingvaj Rimarkoj de D-ro A. Albaut</em>. Pisa: Edistudio.</p>
<h2>Piednotoj</h2>
<p lang="eo">
<p><a id="1">1</a> Tri 	ekzemploj: Dum ARKONES 2014 okazis pluraj diskutrondoj pri 	seks(ism)o precipe en rilato al la lingvo; germana 	Esperanto-Junularo en 2014 decidis ekuzi ekstreman, fakte 	kontraŭfundamentan lingvaĵon iĉisman (vd. poste), kaj en la 	Interreta platformo lernu.net preskaŭ ĉiutage eblas diskuti pri la 	temo, ĉar ĉiam denove lernantoj demandas prie. Tio montras, ke la 	problemo de la lingva esprimo de sekso estas io reala (kuntekste de 	la hodiaŭa socio), ne iu ŝajnproblemo.</p>
<p><a id="2">2</a> Same 	kiel Cramer (2014) mi rifuzas la uzon de <em>genro</em> en la senco de la angla <em>gender</em>. 	Tute sufiĉas paroli pri <em>biologiaj</em> kaj <em>sociaj seksoj</em> aŭ 	<em>seksaj identecoj</em>.</p>
<p><a id="3">3</a> Vd. 	Zamenhof (1991). Devus esti ja superflue mencii, sed estas tamen 	menciinde, ke al la Fundamento apud la Gramatiko (FG), Ekzercaro (E) 	kaj Universala Vortaro (UV + ties Oficialaj Aldonoj!) apartenas 	ankaŭ la Antaŭparolo (A), kiu donas klarajn gvidliniojn pri la 	interpreto, pligrandigo kaj modifo de la lingvaj normoj troveblaj en 	la aliaj partoj. Ĉia ajn lingva novaĵo devas konformi al tiuj 	gvidlinioj.</p>
<p><a id="4">4</a> Tio 	ne signifas, ke ne jam antaŭe estis kritikaj voĉoj – tiuj aperis 	jam en la 19a jarcento! Kp. /emekz. Baudouin 	de 	Courtenay (1907/1976: 	88-89).</p>
<p><a id="5">5</a> Ekz. 	la japana, la nepala aŭ la hungara ne distingas multloke inter 	viroj kaj virinoj, tamen la koncernaj socioj estas multe pli 	patriarkaj ol la okcidenteŭropaj – nepalan civitanecon povas 	ekhavi nur tiu, kies patro estas nepalano, en la hungara parlamento 	estas nur dek deputitinoj, kaj al la aktuala registaro apartenas eĉ 	ne unu ministrino.</p>
<p><a id="6">6</a> Ekz. 	en eksperimento kun partopreno de azianinoj en Usono oni antaŭ 	matematika testo en unu testgrupo menciis la sekson, en alia la 	etnan devenon de la partoprenantoj. En la unua grupo la azianinoj 	subaveraĝe trapasis la teston, ĉar aktiviĝis ĉe ili socia 	antaŭjuĝo „virinoj ne talentas rilate matematikon“, la dua 	grupo estis superaveraĝe sukcesa, ĉar oni aktivigis ĉe ili la 	antaŭjuĝon, ke azianoj estas pli talentaj rilate matematikon. Vd. 	Shih et al. (1999).</p>
<p><a id="7">7</a> Neniu 	 problemo ekzistas kun specifaj esprimoj kiel <em>eŭnuko</em> aŭ <em>amazono</em>, kiuj 	estas socie-historie ligitaj al unu sekso.</p>
<p><a id="8">8</a> Pro 	tio mi dezirus, ke Cramer en sia artikolo estus iomete malpli 	malsevera rilate solvojn lezantajn la Fundamenton. Estas ja statuta 	devigo de Akademiano defendi la Fundamenton.</p>
<p><a id="9">9</a> Ebla 	escepto estas 	la dvandvo (kombina 	kunmetaĵo) <em>fulmotondro</em>, 	kiu ne estas ia fulma tondro, sed fulmoj kaj tondroj (sed 	ne 	fulmoj <span style="text-decoration: underline;">aŭ</span> tondroj!). Tiaj 	dvandvoj kutime aperas nur ĉe numeraloj (<em>dek unu</em>), 	do ĝi estas aŭ problemo, aŭ oni interpretu ĝin kiel [fulmoj 	kaj tondroj]-o, 	iel 	simile 	al [du 	punktoj]-o 	→ <em>dupunkto</em>).</p>
<p><a id="10">10</a> En 	la Fundamento aperas tamen neŭtrala <em>li</em> kiel modelo, tio restos do valida lingvaĵo ĝis eventuala 	malvalidigo de la Fundamento okaze 	de la Fina Venko.</p>
<p><a id="11">11</a> Mi 	mem de ioma tempo konsekvence uzas <em>ĝi</em> parolante pri homo de nekonata aŭ nedifinita sekso. Tio por 	mi pruviĝis demando de 	alkutimiĝo.</p>
<p><a id="12">12</a> Mi 	private faras tiel senprobleme.</p>
<p><a id="13">13</a> Ĝenerale 	la prefiksoido <em>ge</em>&#8211; transiris 	konsiderindan pligrandigon de la uzadmanieroj, 	destinite origine nur por naturaj paroj/grupoj kiel <em>gepatroj</em>, 	<em>gesinjoroj</em> (kiel 	geedzoj, por publikaj alparoloj Zamenhof uzis <em>sinjorinoj 	kaj sinjoroj</em>). La hodiaŭa foja 	<em>gekaraj</em> estas la 	sensenca kulmino de tiu evoluo. La 	pligrandigo de <em>ge</em>&#8211; 	al „virseksa 	<span style="text-decoration: underline;">aŭ</span> inseksa“ kaŭzus novan konfuzon en la pluralo – ĉu <em>gefratoj</em> estus frato(j) kaj fratino(j) aŭ pluralo de *<em>gefrato</em>?</p>
<p><a id="14">14</a> Mi 	ne vidas principan malpermeson de nova, seksneŭtrala sufikso 	komplementonta la viran resp. virinan <em>-ĉjo</em> kaj &#8211;<em>njo</em>; 	efektive miascie oni jam proponis &#8211;<em>rjo</em>, 	kiu povus utili por tiuj homoj, kiuj ne volas alskribiĝi al unu 	sekso. Oni tamen atentu, pri 	kio 	ne 	atentigas 	Cramer (2014), 	ke la karesaj sufiksoj laŭ la Fundamento eskplice aldoniĝu nur al 	propraj nomoj. La ununuraj esceptoj estas <em>Paĉjo</em> kaj <em>Panjo</em>, 	kiuj funkcias kvazaŭnome 	(tial 	mi skribas ilin majuskle) 	kaj ekzistis 	jam antaŭ ol la Fundamento leĝigis parton de la normo (do 	malpermeso ne trafas ilin). Por la aliaj parencoj nur <em>avinjo</em> kaj 	<em>avĉjo</em> havas 	pli 	ol kelkajn 	trovojn en la <a href="http://tekstaro.com/">Tekstaro</a>, ili 	tamen estas kontraŭfundamentaj.</p>
]]></content:encoded>
					
					<wfw:commentRss>https://lingvakritiko.com/2015/01/31/seksa-egaligo-en-la-lingvo-laufundamente/feed/</wfw:commentRss>
			<slash:comments>15</slash:comments>
		
		
			</item>
		<item>
		<title>Esperanto kaj sekso</title>
		<link>https://lingvakritiko.com/2014/10/16/esperanto-kaj-sekso/</link>
					<comments>https://lingvakritiko.com/2014/10/16/esperanto-kaj-sekso/#comments</comments>
		
		<dc:creator><![CDATA[Markos Kramer]]></dc:creator>
		<pubDate>Thu, 16 Oct 2014 13:44:00 +0000</pubDate>
				<category><![CDATA[Fundamento]]></category>
		<category><![CDATA[Gramatiko]]></category>
		<category><![CDATA[Reformo]]></category>
		<category><![CDATA[Semantiko]]></category>
		<category><![CDATA[iĉ]]></category>
		<category><![CDATA[ri]]></category>
		<category><![CDATA[seksismo]]></category>
		<guid isPermaLink="false">http://lingvakritiko.com/?p=492</guid>

					<description><![CDATA[Jam en la 1970-aj jaroj komenciĝis diskutoj pri tio, ĉu Esperanto estas seksisma lingvo, kaj ekaperis proponoj pri ŝanĝoj al la lingvo cele al forigo de la seksismo. Kiel mi klarigos ĉi-artikole, kelkaj tiamaj ŝanĝproponoj fakte nun jam estas vaste aplikataj, dum aliaj estas uzataj aŭ neniom aŭ nur en kelkaj malgrandaj rondoj. En la [&#8230;]]]></description>
										<content:encoded><![CDATA[<p>Jam en la 1970-aj jaroj komenciĝis diskutoj pri tio, ĉu Esperanto estas seksisma lingvo, kaj ekaperis proponoj pri ŝanĝoj al la lingvo cele al forigo de la seksismo. Kiel mi klarigos ĉi-artikole, kelkaj tiamaj ŝanĝproponoj fakte nun jam estas vaste aplikataj, dum aliaj estas uzataj aŭ neniom aŭ nur en kelkaj malgrandaj rondoj. En la pasintaj jardekoj la ĉefa motivo por tiuj ŝanĝproponoj estis la emo eviti diskriminacion kontraŭ inoj, sed en la pasintaj jaroj estis pli kaj pli elstarigita ankaŭ la emo eviti diskriminacion aŭ malinkluzivigon de homoj, kiuj identiĝas kiel nek viraj nek inaj. Por solvi ĉi tiujn problemojn kaj juĝi la taŭgecon de ŝanĝproponoj, oni devas bone kompreni la tradician sistemon de sekso-markado en Esperanto kaj la jam okazintajn ŝanĝojn al ĝi. Post detala analizo de ĉi tiu tradicia sistemo kaj klarigo de la sociaj ŝanĝoj, kiuj ekigis ĉi tiun lingvan diskuton, mi komparos diversajn ŝanĝproponojn rilate al la diskriminaci-evitaj celoj kaj rilate al la perturboj, kiujn ili kaŭzas aŭ kaŭzus al la lingva sistemo de Esperanto. Fine mi por unu el la konsiderataj problemoj ankaŭ prezentas novan propran proponon, kiu laŭ mia analizo estas preferinda al la de kelkaj praktikataj proponoj celantaj solvi tiun problemon.</p>
<p><span id="more-492"></span></p>
<h3>Biologia kaj socia sekso</h3>
<p>Antaŭ ol eniri la ĉefan temon de ĉi tiu artikolo, mi devas skribi ion pri la signifo de la Esperanta vorto <i>sekso</i>. Foje oni nuntempe vidas la uzon de <i>genro</i> (aŭ malofte eĉ <i>ĝendro</i>) en signifo simila al &#8216;sekso&#8217;; la intenco tiam estas esprimi per la paro <i>sekso</i>/<i>genro</i> (aŭ <i>sekso</i>/<i>ĝendro</i>) la saman nuancon kiun eblas esprimi per la paro <i>sex</i>/<i>gender</i> en la angla. Tamen en Esperanto <i>sekso</i> ne estas tiel ligita al la biologia sekso kiel la angla <i>sex</i>, sed povas esti aŭ biologia sekso aŭ socia sekso. Kaj la oficialaj, vaste uzataj kaj vortare registritaj signifoj de <i>genro</i> ne inkluzivas la signifon &#8216;socia sekso&#8217; (kaj <i>ĝendro</i> estas neoficiala kaj tute malkutima vorto). Se oni intencas esprimi specife unu el tiuj du signifoj, oni devas klarigi tion per aldona adjektivo <i>biologia</i> aŭ <i>socia</i>, kaj ne povas kiel en la angla supozi, ke baza vorto sen klariga adjektivo esprimas tian signifon. </p>
<h3>Markiteco en lingvaj opozicioj</h3>
<p>Antaŭ ol mi povas priskribi la tradician sistemon mencii seksojn en Esperanto, mi devas skribi iom pri la lingva fenomeno de semantike markitaj kaj ne-markitaj esprimoj: Kiam oni en lingvo povas iel distingi kontraŭajn eblojn, oni nomas tion <i>lingva opozicio</i>. Ofte la lingvouzo ne estas simetria rilate al la diversaj ebloj en lingva opozicio, sed ekzistas unu <i>ne-markita</i> eblo kaj unu aŭ pluraj <i>markitaj</i> ebloj.<sup>1</sup> Por la markitaj ebloj ekzistas aparta preciza esprimo, dum la kutima maniero esprimi, ke oni parolas pri la nemarkita eblo, estas la uzo de pli ĝenerala, pli malpreciza esprimo, kies uzo ofte signalas, ke oni ne intencas unu el la markitaj ebloj. </p>
<p>Ekzemplo por tio estas la adjektivoj indikantaj dimension, ekzemple la jenaj ses adjektivoj por la tri geometriaj dimensioj:</p>
<table border="1">
<tr>
<td><i>longa</i></td>
<td><i>mallonga</i></td>
</tr>
<tr>
<td><i>larĝa</i></td>
<td><i>mallarĝa</i></td>
</tr>
<tr>
<td><i>alta</i></td>
<td><i>malalta</i></td>
</tr>
</table>
<p>Oni povus pensi, ke la diferenco inter la adjektivoj en la unua vico kaj la adjektivoj en la dua vico estas plene klarigita per la aserto, ke la adjektivoj en la unua vico esprimas grandan dimension kaj la adjektivoj en la dua vico esprimas malgrandan dimension. Tamen tiu priskribo ne klarigas, kial ni uzas la adjektivojn en la unua vico, kiam ni ne konas la dimensiojn de objekto kaj volas demandi pri ili. Ni en tia situacio demandas <i>Kiel larĝa estas la pordo?</i>, kaj ne <i>Kiel mallarĝa estas la pordo?</i>. Aldone, ni uzas la adjektivojn de la unua vico por formi la ĝeneralajn substantivojn:  <i>La volumeno de korpo estas la longo multiplikita per la larĝo multiplikita per la alto.</i> Ni ne uzus <i>mallongo</i>, <i>mallarĝo</i> kaj <i>malalto</i> en ĉi tia frazo. Do estas iu malsimetrio inter la du vicoj. La malsimetrion oni povas klarigi per la koncepto de markiteco: La adjektivoj en la dua vico estas markitaj, kaj ili klare esprimas la malgrandecon de la dimensio. La adjektivoj en la unua vico male estas ne-markitaj: Ili plej ofte estas uzataj por esprimi la grandecon de la dimensio, sed ĉar temas pri ne-markitaj esprimoj, ili ankaŭ estas uzeblaj, kiam oni ne konas la dimension de la objekto. </p>
<p>Alia bona ekzemplo por la fenomeno de markiteco estas la germanaj verboj por diversaj specoj de irado (piedirado, veturado, flugado, naĝado): Ekzistas la markitaj esprimoj <i>fahren</i> (&#8216;veturi&#8217;), <i>fliegen</i> (&#8216;flugi&#8217;) kaj <i>schwimmen</i> (&#8216;naĝi&#8217;) kun precizaj signifoj, dum por piedirado oni kutime uzas la ne-markitan esprimon <i>gehen</i>, kiu ankaŭ povas esti uzata kiel ĝenerala esprimo por ĉiuj specoj de irado. La uzadon de <i>gehen</i> oni povas klarigi jene: Ĝia baza signifo estas la ĝenerala signifo &#8216;iri&#8217;; sed kiam oni parolas pri irado, kiu ne estas piedirado, oni emas preskaŭ ĉiam pliprecizigi tion per markita esprimo kiel <i>fahren</i>, <i>fliegen</i> kaj <i>schwimmen</i>, tiel ke la ĝenerala <i>gehen</i> ofte estas interpretata pli specife kiel &#8216;piediri&#8217;. </p>
<p>Alia ofte uzata ekzemplo por markiteco pli rilatas al la temo de ĉi tiu artikolo: En multaj lingvoj, ne ekzistas apartaj esprimoj kaj por la virseksuloj kaj inoj de ĉiu bestospeco, sed ekzistas apud la ĝenerala esprimo (ne-markita) nur unu sekse specifita esprimo (markita). Ekzemple, la rusaj vortoj por paroli pri bovoj estas la sekse ne-markita <i>коро́ва</i> [koróva] kaj la virsekse markita <i>бык</i> [bik]. Ĉar ne ekzistas ine markita esprimo, oni uzas la ne-markitan <i>коро́ва</i> por paroli pri bovinoj. Ĉar oni kutime uzas <i>бык</i> kiam oni parolas pri unuopa bovo, pri kies virsekseco oni scias, <i>коро́ва</i> almenaŭ en la ununombra formo tre ofte estas intencata kaj komprenata en la senco de &#8216;bovino&#8217;, kvankam ĝia baza signifo estas &#8216;bovo&#8217;, ĉar ĝi estas sekse ne-markita. En la rusa por la plej multaj bestospecoj simile ekzistas nur vire markita kaj sekse ne-markita esprimoj, sed por kelkaj bestospecoj estas inverse (ekzemple por azenoj ekzistas la sekse nemarkita <i>осёл</i> [osjól] kaj la ine markita <i>осли́ца</i> [oslíca]), kaj por kelkaj ekzistas kiel en Esperanto apud la sekse ne-markita esprimo du sekse markitaj esprimoj (ekzemple <i>ло́шадь</i> [lóŝadj] (&#8216;ĉevalo&#8217;), <i>кобы́ла</i> [kobíla] (&#8216;ĉevalino&#8217;) kaj <i>жеребе́ц</i> [ĵerebéc] (&#8216;virĉevalo&#8217;)). En la hispana kontraste por la plej multaj bestoj ekzistas nur sekse ne-markita esprimo kaj ine markita esprimo, ekzemple por katoj la sekse ne-markita <i>gato</i> kaj la ine markita <i>gata</i>.</p>
<p>Kiel oni vidas el la ĉi-supraj ekzemploj, la lingva fakto, ke por unu eblo de lingva opozicio ekzistas markita esprimo kaj por la alia ne, tute ne bezonas baziĝi sur la emo ignori aŭ diskriminacii unu eblon.</p>
<h3>La tradicia sistemo mencii seksojn en Esperanto</h3>
<p>La pronoma sistemo en tradicia Esperanto (do la sistemo uzita de Zamenhof kaj ĉiuj lingve spertaj Esperantistoj ĝis la 1970-aj jaroj, kaj daŭre uzata de multaj nuntempe) povas esti klarigata jene: Por la elekto de la pronomo gravas du lingvaj opozicioj, la opozicio aĵo-ulo kaj la seksa opozicio. <i>ŝi</i> estas ule kaj ine markita, <i>li</i> estas ule markita sed sekse nemarkita, kaj <i>ĝi</i> estas ne-markita laŭ ambaŭ opozicioj. Se oni povas uzi markitan esprimon, oni ĝin devas uzi, tiel ke ĝia ne-uzo aŭ montras, ke la priparolata afero ne apartenas al la kategorio de la markita esprimo, aŭ ke la parolanto ne scias pri ĝia aparteno al tiu kategorio. Ekzemple, se oni uzas <i>ĝi</i>, tio indikas ke oni aŭ parolas pri aĵo, aŭ oni parolas pri io, pri kio oni ne scias, ĉu ĝi estas aĵo aŭ ulo. Malofte okazas, ke oni parolas pri io sen scii ĉu temas pri aĵo aŭ ulo, tiel ke preskaŭ ĉiam la uzo de <i>ĝi</i> estas komprenata kiel indikilo pri aĵeco, sed tia malofta situacio tamen foje okazas: Ekzemple Zamenhof skribis en sia traduko de La Revizoro: &#8220;Oni frapas; certe ĝi estas li.&#8221;</p>
<p>Simile, la uzo de <i>li</i> en la tradicia Esperanto indikas, ke aŭ temas pri viro aŭ la parolanto ne scias la sekson de la priparolata persono. Ke oni ne scias la sekson de la priparolata persono ja okazas nemalofte, precipe se oni parolas abstrakte pri ĝenerala persono kaj ne pri specifa persono, kiel en la jena frazo: &#8220;Se iu membro ne pagas sian kotizon antaŭ la elektoj, li ne havas voĉdonrajton.&#8221; En la tradicia Esperanto oni do ne uzas formojn kiel <i>li/ŝi</i> aŭ <i>li aŭ ŝi</i> por tiaj situacioj, ĉar <i>li</i> ja estas sekse ne-markita kaj sekve uzebla en tiaj situacioj.</p>
<p>La aserto ke en la tradicia Esperanto <i>li</i> estas sekse ne-markita ne estu konfuzata kun la malĝusta aserto ke ĝi estas sekse neŭtrala. Pro la malsimetrio ke ekzistas ine markita pronomo (<i>ŝi</i>) sed neniu virsekse markita pronomo, oni tre ofte devas uzi <i>li</i> por paroli pri viroj. Tiu oftega uzado de <i>li</i> por paroli pri viroj kvante klare superpezas la uzon de <i>li</i> por ne-specifa persono de ajna sekso; tio kreas en la mensoj de la uzantoj de la lingvoj la emon pensi unuavice pri viro kiam estas uzata <i>li</i>, eĉ se temas pri uzo de <i>li</i> por ne-specifa persono. Kompreneble oni povas tamen senprobleme kompreni, ke estis celitaj ankaŭ virinoj, sed tiu kompreno-kapablo neniel forigas la mensan meĥanismon, kiu kaŭzas, ke oni unuavice pensas pri viroj. En tiu senco <i>li</i> tamen estas sekse ne-neŭtrala, ĉar ĝi pro sia ofta uzo por paroli pri viroj estas pli ligita al la vira sekso ol al la ina sekso. </p>
<p>La seksa markado ĉe substantivoj en la tradicia Esperanto estas iom pli malsimpla, ĉar ĝi varias depende de tio, al kiu el kvar distingeblaj klasoj apartenas la substantivo: </p>
<ol>
<li> La substantivoj en la plej granda kaj plej malfermita<sup>2</sup> klaso funkcias simile kiel la pronomoj: Ekzistas baza sekse ne-markita formo kaj ine markita formo formita per aldono de <i>-in-</i> al la baza formo. Al ĉi tiu klaso apartenas la substantivoj formitaj per la sufiksoj <i>-ul-</i>, <i>-ist-</i>, <i>-an-</i> kaj <i>-estr-</i>, la substantivaj participoj, kaj krome substantivoj, kiuj esprimas profesiojn (ekzemple <i>piloto, advokato, aktoro, sekretario, kelnero, tajloro, ŝoforo, studento</i>), substantivoj, kiuj esprimas apartenon al gento (ekzemple <i>anglo, germano, italo, svedo, ĉino, japano, ruso, arabo, cigano, hebreo, ĝermano</i>), pluraj substantivoj, kiuj esprimas ne-familiajn homajn rilatojn (ekzemple <i>amiko, kolego, najbaro, mastro</i>) kaj kelkaj substantivoj, kiuj esprimas iun econ de homoj (ekzemple <i>nobelo, parenco, heroo, turisto, pasaĝero, orfo</i>). </li>
<li> La sola klaso, en kiu apud la sekse ne-markita baza formo ekzistas kaj vire markita formo kaj ine markita formo, estas la ankaŭ relative malfermita klaso de esprimoj por bestospecoj, kiel ekzemple <i>kato, leono, tigro, ĉevalo, azeno, zebro, hundo, lupo, vulpo, anaso, ansero, porko, bovo, kapro</i>. La vire markita formo estas formita per komenca aldono de <i>vir-</i>, dum la ine markita formo same kiel ĉe la unua klaso estas formita per la aldono de <i>-in-</i> antaŭ la O-finaĵo.</li>
<li> Krome ekzistas preskaŭ tute fermita klaso de substantivoj, ĉe kiuj la baza formo estas vire markita, kaj eblas formi ine markitan formon per aldono de <i>-in-</i>, sed ne eblas formi sekse ne-markitan formon (almenaŭ ne por la ununombro). Temas pri substantivoj esprimantaj parenco-rilaton (<i>patro, frato, filo, avo, nepo, nevo, onklo, kuzo, fianĉo, edzo, vidvo, konkubo</i>, sed ne la ĝenerala <i>parenco</i>, kiu apartenas al la unua klaso), substantivoj nomantaj nobelojn (ekzemple <i>reĝo, caro, princo, kavaliro, grafo, duko</i>, sed ne la ĝenerala <i>nobelo</i>, kiu apartenas al la unua klaso), kaj kelkaj pliaj substantivoj (<i>viro, sinjoro, fraŭlo, knabo, bubo, monaĥo</i> kaj <i>abato</i>).
</li>
<li> Krome ekzistas malgranda klaso de sekse ne-markitaj substantivoj, al kiuj oni tre malofte aŭ eĉ preskaŭ neniam aldonas <i>-in-</i>, tiel ke la baza formo malsame ol ĉe la unua klaso praktike neniam estas interpretataj kiel virseksa: <i>homo, persono, infano, viktimo, demokrato</i>. Kiel pli detale klarigite malsupre, la limo inter ĉi tiu kaj la unua klaso tamen ne estas tute klara (sed ja ekzistas substantivoj, kiuj klare apartenas al unu kaj ne al la alia).</li>
</ol>
<p>Al ĉi tiuj kvar dekomence ekzistintaj klasoj ankoraŭ eblas aldoni du klasojn, al kiuj apartenas neniuj Fundamentaj radikoj (en sia Fundamenta senco), sed ja kelkaj poste aperintaj vortoj:</p>
<ul>
<li>La klaso de pure inaj vortoj, kiuj ne havas virseksan aŭ sekse ne-markitan analogaĵon samradike esprimeblan, ekzemple <i>femalo, nimfo, matrono, putino, guno, pulardo, damo</i> (ĉi-lasta ja estas Fundamenta radiko, sed aperas en la Fundamento nur en la formo <i>damoj</i> kiel nomo de ludo, do ne kiel vorto por nomi personon)</li>
<li> La klaso de pure virseksaj vortoj, kiuj ne havas inseksan aŭ sekse ne-markitan analogaĵon samradike esprimeblan, ekzemple <i>eŭnuko, masklo, ĝentlemano, ĝigolo, taŭro, okso, kapono</i></li>
</ul>
<p>En ununombra uzo, la substantivoj en la unua klaso kaj iliaj <i>in</i>-formoj funkcias tradicie tute analoge al la pronomoj <i>li</i> kaj <i>ŝi</i>: Ekzemple <i>instruisto</i> estas sekse ne-markita. Oni tradicie uzas la insekse markitan <i>instruistino</i> ĉiam, kiam la sekso estas konata kaj ina; el tio sekvas, ke se iu, kiu uzas Esperanton en la tradicia maniero, uzas <i>instruisto</i> kaj mi povas supozi, ke la sekso de la instruisto estas konata al la parolanto, mi povas konkludi ke temas pri vira instruisto. Sed la vireco ne estas markita en <i>instruisto</i>, same kiel ĝi ne estas markita en <i>li</i>. En situacioj, kie oni parolas pri specifa persono de nekonata sekso aŭ pri ne-specifa persono de ajna sekso, oni povas uzi la sekse ne-markitan <i>instruisto</i> same kiel oni tie povas uzi la sekse ne-markitan <i>li</i>.</p>
<p>En multenombra uzo de la substantivoj de la unua klaso eĉ pli klare rimarkiĝas ilia seksa ne-markiteco: Vortoj kiel <i>instruistoj</i>, <i>amikoj</i> kaj <i>angloj</i> jam tradicie povas nomi grupon de ambaŭ seksoj sen la bezono de la prefikso <i>ge-</i>. Se oni tamen uzas <i>ge-</i> ĉe ili, tio indikas emfazon pri la ambaŭsekseco de la grupo. Tio kontrastas al la multenombra uzo de substantivoj el la tria klaso: la baza multenombrigita vorto (ekzemple <i>patroj</i> kaj <i>reĝoj</i>) indikas ĉiam nur grupon de virseksuloj,<sup>3</sup> tiel ke por ambaŭseksaj grupoj aŭ grupoj de nekonata seksa konsisto ĉiam necesas aldoni <i>ge-</i>. Ĉar por substantivoj de la tria klaso la uzo de <i>ge-</i> estas deviga eĉ ĉe grupoj de nekonata seksa konsisto, ĝi ne funkcias por emfazi la ambaŭseksecon kiel ĉe la unua klaso, sed funkcias preskaŭ kiel markilo de ajnasekseco. Tial oni povas demandi al nekonato <i>Kiom da gefratoj vi havas?</i>, kaj tiu povas respondi per <i>Tri</i> eĉ se li havas nur fratinojn. Sed diri <i>Mi havas tri gefratojn</i> se oni havas nur fratinojn estas miskompreniga, ĉar se la parolanto konas la sekson de homoj (kaj tion la aŭskultanto ja povas supozi pri homo parolanta pri siaj gefratoj), li devus laŭ la tradiciaj reguloj uzi <i>ge-</i> nur se temas pri ambaŭseksa grupo. Notu krome ke malgraŭ tio, ke ĉe la multenombra uzo de substantivoj de la tria klaso <i>ge-</i> povas funkcii iugrade kiel markilo de ajnasekseco, ĝi tradicie ne povas esti uzata ĉe ununombra substantivo kiel markilo de ajnasekseco (do tradicie ne eblas <i>gepatro</i>), ĉar la baza signifo de <i>ge-</i> estas ambaŭsekseco de grupo, kaj la limigita ajnasekseca funkcio de <i>ge-</i> estas derivita de tiu baza signifo kaj sekve ankaŭ limiĝas al grupoj.</p>
<p>Al la substantivoj de la kvara klaso oni kutime ne aldonas <i>-in-</i> eĉ se oni scias, ke temas pri virino. Sekve la sekse ne-markita baza formo malsame ol ĉe la unua klaso ne emas esti interpretata kiel virseksa. Malgraŭ tio, ke la unua kaj la kvara klaso estas klare distingindaj, ĉar ekzistas substantivoj klare apartenantaj al la unua klaso (en la senco ke oni en la tradicia lingvouzo praktike ĉiam aldonas <i>-in-</i> se oni scias ke temas pri ino) kaj substantivoj klare apartenantaj al la kvara klaso (en la senco ke oni praktike neniam aldonas <i>-in-</i>), la limo inter la du klasoj ne estas tute klara, ĉar ankaŭ ekzistas substantivoj, ĉe kiuj oni en la tradicia lingvouzo ofte aldonas <i>-in-</i> kiam temas pri ino, sed tamen nemalofte ankaŭ forlasas <i>-in</i>, eĉ se oni scias, ke temas pri ino. Temas ekzemple pri la vortoj <i>parenco, nobelo, turisto</i> kaj <i>pasaĝero</i>, kiujn mi ĉi-supre klasigis en la unua klaso, sed kiujn oni ankaŭ povus klasigi kiel limkazojn inter la unua kaj kvara klaso. </p>
<p>Alia limkazo ĉe la ĉi-supra klasigo estas la vorto <i>besto</i> kaj esprimoj por klasoj de bestospecoj kiel <i>birdo, insekto</i> kaj <i>fiŝo</i>: Same kiel la esprimoj por bestospecoj en la dua klaso, ili estas sekse ne-markitaj, sed ĉe ili oni multe malpli ofte ol ĉe esprimoj por unuopaj bestospecoj emas aldoni <i>vir-</i> aŭ <i>-in-</i>, tiel ke ili ankaŭ funkcias iom simile kiel la substantivoj el la kvara klaso.</p>
<p>Iom malfacile klasigeblaj estas substantivoj, kiuj nomas rolojn ĉiam plenumatajn de personoj de unu sekso, kiel <i>papo</i> kaj <i>kardinalo</i>. Oni povus pensi, ke tiuj du vortoj estas klare virseksaj (do apartenas al la tria klaso), ĉar ili ja ĉiam nomas virseksulojn. Sed eblas kontraŭargumenti, ke ili tamen lingve ne estas virsekse markitaj, sed ĉiam nomas virseksulojn pro eksterlingvaj faktoj. Tiam tamen iĝas neeble decidi, ĉu ili apartenas al la unua aŭ la kvara klaso, ĉar tio dependus de tio, ĉu oni kutime aldonas <i>-in-</i> kiam oni parolas per tia substantivo pri ino; sed oni ja pro eksterlingvaj faktoj neniam parolas per tiuj substantivoj pri inoj.</p>
<h3>Sociaj ŝanĝoj kaj seksismo-evitado en aliaj lingvoj</h3>
<p>En la antaŭa sekcio mi priskribis la tradician sistemon marki sekson en Esperanto, sed nuntempe multaj ne plu aplikas ĉi tiun tradician sistemon. Al tio kontribuis sociaj ŝanĝoj okazintaj kaj okazantaj ĉefe ekde la mezo de la 20-a jarcento (almenaŭ en okcidentaj landoj), kiujn mi priskribos en ĉi tiu sekcio kune kun la influo, kiun ili jam havis al aliaj lingvoj ol Esperanto.</p>
<p>Ĝis la frua 20-a jarcento, virinoj en okcidentaj landoj (kaj simile en la plej multaj aliaj landoj) estis socie marĝenigitaj: Ili ricevis malpli da eduko, oni antaŭvidis por ili la rolon de patrinoj kaj dommastrinoj, ili apenaŭ povis eniri prestiĝajn profesiojn, ili ne havis voĉdonrajton nek rajton esti elektita en la estiĝantaj demokratioj, kaj ili estis leĝe malavantaĝitaj en pluraj aldonaj manieroj. Fine de la 19-a jarcento, estiĝis la unua inisma<sup>4</sup> movado, kiu ĉefe celis la forigon de la leĝaj malavantaĝoj por virinoj, kun fokuso sur la virinaj voĉdonrajto kaj rajto esti elektita. Tiu movado iom post iom atingis siajn celojn en diversaj okcidentaj landoj, ĉefe dum la unua duono de la 20-a jarcento. Malgraŭ la forigo de leĝaj malavantaĝoj por virinoj, restis multaj sociaj malavantaĝoj, ĉar oni daŭre antaŭvidis por virinoj la patrinan kaj dommastrinan rolon, tiel ke ili daŭre havis malfacilaĵon mem enspezi monon kaj esti finance sendependaj de viroj.</p>
<p>Dum la Dua Mondmilito multaj viroj devis batali aŭ alimaniere subteni la armeon de sia lando, kaj sekve la virinoj devis transpreni multajn laborojn tradicie faritajn de viroj. Post la milito la viroj ree transprenis siajn postenojn, kaj oni ĝenerale atendis de la virinoj denove koncentriĝi pri familiaj kaj dommastraj taskoj. Multaj virinoj estis spertintaj la avantaĝojn de partopreno en la profesia vivo, kaj kelkaj el ili ne volis denove transpreni la neprestiĝan tradician rolon en la hejmo. Tiu malkontento flanke de spertiĝintaj virinoj unue en Usono naskis duan inisman movadon, kiu pli ol la unua movado atentigis pri sociaj malavantaĝoj por virinoj, kiuj ne estas simple forigeblaj per leĝa egalrajtigo de virinoj kaj viroj: La virinoj tradicie malmulte partoprenas en la profesia vivo, sekve havas malpli da influo al la socio kaj ne havas propran enspezon; pro la manko de enspezo, ili finance dependas de viroj, kio malhelpas al ili fari proprajn decidojn sen influo de la viroj; pro la financa dependo ili pli suferas de eksgeedziĝoj ol viroj, pri kio la viroj kompreneble konscias, tiel ke la viro povas malbone trakti sian edzinon sen bezoni timi ke ŝi forlasos lin; eĉ kiam virinoj laboras, ili kutime laboras en socie neprestiĝaj – &#8220;tipe inaj&#8221; – postenoj, en kiuj la pagoj estas malpli bonaj ol en eduknivele kompareblaj &#8220;tipe viraj&#8221; postenoj. Por forigi ĉi tiujn sociajn malavantaĝojn, la dua inisma movado celis forigi sociajn malegalecojn inter la seksoj je ĉiuj niveloj de socia interagado, ne nur en la teksto de leĝoj. </p>
<p>Unu grava aspekto de ĉiu socia interagado kompreneble estas la lingvo. Ekde la 1960-aj jaroj, anoj de la dua inisma movado en Usono ekatentigis pri tio, ke en la angla lingvo oni emas multrilate ignori virinojn kaj prezenti virojn kiel la normalaĵon. Unu ekzemplo estis la tiama uzo de <i>man</i>, kiu plej ofte signifis &#8216;viro&#8217;, sed tamen ankaŭ esti ofte uzata en la senco de &#8216;homo&#8217;. La sufiksa uzo de <i>man</i> en profesiaj esprimoj kiel <i>chairman</i>, <i>policeman</i>, <i>fireman</i>, <i>mailman</i> ktp estis sentata de multaj kiel aludo al tio, ke oni atendas virojn por tiaj postenoj. Plia ekzemplo estis la uzo de <i>he</i> por paroli pri ne-specifa persono de negrava sekso (komparebla al la ĉi-supre prezentita tradicia uzo de <i>li</i>), kiun la inistoj interpretis kiel ignoradon de virinoj. Krome estis multaj kutimaj dirmanieroj – ekzemple <i>doctors and their wives</i> (&#8216;kuracistoj kaj iliaj edzinoj&#8217;) – kiuj antaŭsupozis ke certajn profesiojn havas kutime nur viroj. La anoj de la inisma movado nomis tiajn lingvo-uzojn seksismaj kaj komencis kampanji por ne-seksisma lingvo-uzo, koncentriĝante unue ĉefe al la lingvo-uzo en gazetoj kaj en sciencaj kuntekstoj. Estis proponitaj ne-seksismaj alternativoj al tradiciaj esprimmanieroj, ekzemple <i>human being</i> anstataŭ <i>man</i> en la senco de &#8216;homo&#8217;, <i>humanity</i> anstataŭ <i>mankind</i> por &#8216;homaro&#8217;, kaj <i>doctors and theirs spouses</i> anstataŭ <i>doctors and their wives</i> (<i>spouse</i> estas sekse ne-markita esprimo kun la senco &#8216;edzo aŭ edzino&#8217;, kiu ne havas unuvortan egalaĵon en Esperanto). Por eviti la ne virsekse intencitan uzon de <i>he</i> estis proponita aro da eblaj alternativoj, ekzemple la uzo de <i>he/she</i> aŭ <i>he or she</i>, la multenombrigo de la esprimmaniero por ebligi uzon de <i>they</i> (&#8216;ili&#8217;), kaj la revivigo de la jam en antaŭaj jarcentoj kutima ununombra <i>they</i> por remencii antaŭe menciitan ne-specifan personon (ekzemple <i>If someone calls, tell them I will be back at 10</i> (&#8216;Se iu alvokas, diru al li/ŝi ke mi ree estos ĉi tie je la 10-a&#8217;). </p>
<p>Almenaŭ rilate al la skriba lingvouzo en gazetoj, la kampanjo estis tre sukcesa: Postaj tekstaraj studoj (ekzemple Cooper (1984)) montris, ke la uzo de <i>man</i> en la senco de &#8216;homo&#8217; rapide malkreskis dum la 1970-aj jaroj; la ne virsekse intencita uzo de <i>he</i> ankaŭ malkreskis signife en la sama periodo, kvankam ne same rapide; la plej malrapida malkresko estis observita ĉe la sufiksa uzo de <i>man</i>, kio verŝajne ŝuldiĝas al la fakto, ke tiu ne estas sisteme anstataŭigebla per alternativa esprimo, sed necesis diversmaniere trovi novajn esprimojn por diversaj profesioj, ekzemple <i>police officer</i>, <i>fire fighter</i> kaj <i>letter carrier</i>. </p>
<p>La inisma movado rapide disvastiĝis tra ĉiuj okcidentaj landoj, kaj sekve ankaŭ en aliaj landoj aperis kritikoj al seksisma lingvouzo kaj kampanjoj por neseksisma lingvouzo. Tamen diversaj lingvoj funkcias malsame, tiel ke ne eblas transpreni la solvojn de unu lingvo senŝanĝe al aliaj. La germana ekzemple malsame al la angla havas gramatikan sekson, tiel ke ĉiu substantivo estas gramatike aŭ vira aŭ ina aŭ neŭtra. La ligo inter la gramatika sekso de vorto kaj la natura sekso de la priparolato neniam estis tute rigora: Kvankam ĉe multaj vortoj la gramatika sekso koincidas kun la natura sekso (ekzemple <i>Bruder</i> (&#8216;frato&#8217;), <i>Schwester</i> (&#8216;fratino&#8217;), <i>Vater</i> (&#8216;patro&#8217;), <i>Mutter</i> (&#8216;patrino&#8217;), <i>König</i> (&#8216;reĝo&#8217;), <i>Königin</i> (&#8216;reĝino&#8217;), <i>Lehrerin</i> (&#8216;instruistino&#8217;)), ekzistas kontraŭ-ekzemploj kiel la gramatike vira kvankam semantike ajnaseksa <i>Mensch</i> (&#8216;homo&#8217;), la gramatike ina kvankam semantike ajnaseksa <i>Person</i> (&#8216;persono&#8217;) kaj la gramatike neŭtra kvankam semantike ina <i>Mädchen</i> (&#8216;knabino&#8217;). Tre multaj substantivoj (ekzemple <i>Lehrer</i> (&#8216;instruisto), <i>Student</i> (&#8216;studento&#8217;) kaj <i>Chinese</i> (&#8216;ĉino&#8217;)) estas gramatike viraj, sed tradicie funkcias semantike simile al la unua klaso de Esperantaj substantivoj en la antaŭa sekcio: Ili do estas semantike sekse ne-markitaj, sed havas inan analogaĵon (formitan per la sufikso <i>-in</i>), kiu estas uzata ĉiam, kiam oni scias ke temas pri ino, tiel ke en multaj kuntekstoj ja eblas interpreti la sekse ne-markitan substantivon virsekse. </p>
<p>Komence de la dua inisma movado multaj germanlingvaj inistoj analoge al anglalingvaj inistoj pledis kontraŭ la uzo de la ine markitaj formoj kaj por la ĝenerala uzo de la sekse ne-markitaj (sed gramatike viraj) formoj. Tamen ekde la 1980-aj jaroj, en la inisma movado komencis superregi la kontraŭa tendenco, kiu surbaze de la argumento, ke la gramatika sekso ĝenerale pensigas pri la analoga natura sekso, pledis por la ĉiama mencio de ina formo apud la gramatike viraj formoj, se virinoj ankaŭ estis celitaj (ekzemple <i>Lehrer oder Lehrerin</i> (&#8216;instruisto aŭ instruistino&#8217;) kaj <i>Studenten und Studentinnen</i> (&#8216;studentoj kaj studentinoj&#8217;)). Aperis diversaj proponoj por skribe mallongigi tiujn formojn, el kiu la plej sukcesa estas la interna majuskla I (ekzemple <i>LehrerInnen</i> en la senco de &#8216;geinstruistoj&#8217;). Krome aperis la emo uzi participajn formojn, ĉar multenombre tiuj ne havas identigeblan gramatikan sekson (ekzemple <i>Studierende</i> kiel sekse nemarkita esprimo por &#8216;studentoj&#8217;).</p>
<p>En la skriba germana lingvo tiuj proponoj por ne-seksisma lingvaĵo estis relative sukcesaj, kaj en kelkaj subŝtatoj de Germanujo ili eĉ estas devigaj en tekstoj de ŝtataj aŭ lernejaj instancoj. Tamen la duoblaj formoj estas ofte sentataj kiel burokratecaj kaj pezaj, kaj la pure skriblingva solvo de interna majuskla I ĉiuokaze estas ne-aplikebla al la parola lingvo, tiel ke en la parola lingvo ankoraŭ superregas la tradicia lingvouzo. Miaopinie estas dubinde, ke ŝanĝoj al la skriblingvo, kiuj pro sia pezeco ne sukcesas eniri en la parolan lingvon, vere povas signife influi la homojn al ne-seksisma pensmaniero, kio ja estis la celo de tiuj ŝanĝoj.</p>
<p>Dum en antaŭaj jardekoj estis konsiderataj preskaŭ nur la inismaj argumentoj kontraŭ lingva seksismo, en la pasintaj jaroj estis pli kaj pli elstarigita ankaŭ alia argumentaro plede al ŝanĝoj en la lingvouzo: Ekzistas homoj, kiuj identiĝas nek kiel viroj nek kiel virinoj, kaj por tiuj homoj lingvaj esprimmanieroj, kiuj antaŭsupozas ke ĉiu persono estas vira aŭ ina, povas esti tre ĝenaj. Ili estas devigataj identigi sin kiel unu aŭ la alia por ebligi al aliaj homoj uzi kutimajn pronomojn kaj substantivojn por paroli pri ili, sed ofte tiu devigita sin-identigo tute kontraŭas ilian identeco-senton. Krome ili povas sin senti malinkluzivigita de esprimoj kiel <i>sinjoroj kaj sinjorinoj</i> aŭ <i>li aŭ ŝi</i>, ĉar tiuj esprimoj antaŭsupozas duuman (viran aŭ inan) seksecon ĉe ĉiuj homoj. </p>
<p>Oni povus pensi ke temas pri ia tria sekso, kaj ke sekve estus utile enkonduki en la lingvon esprimmanieron por paroli pri personoj de tiu tria sekso. Sed fakte la homoj, kiuj identiĝas kiel nek inaj nek viraj ne unuece identiĝas kun iu tria sekso. Multaj el ili do ne povus aprobi tian solvon. Sekve la sola maniero eviti ĉi tiun specon de diskriminacio kaj malinkluzivigo estas tute eviti daŭre mencii la sekson de personoj dum la parolado.</p>
<p>Kial ni entute tiom emfazas la sekson de la priparolataj personoj dum la parolado? Homoj ja havas multajn trajtojn, kiel aĝon, haŭtkoloron, harkoloron, kredaron, vestiĝmanieron, nazograndecon ktp, kaj kutime ni povas tute bone paroli pri homoj sen daŭre mencii kiom ili aĝas, kia estas ilia haŭtkoloro ktp. Do kial ni ne povas same fari pri la sekso?</p>
<p>Fakte, kelkaj lingvoj faras tiel. Ekzemple la indonezia lingvo ne nur uzas unusolan pronomon por &#8216;li&#8217; kaj &#8216;ŝi&#8217;, sed ankaŭ havas multajn sekse ne-markitajn substantivojn por paroli pri homoj, ekzemple <i>anak</i> (&#8216;filo aŭ filino&#8217;) kaj <i>pacar</i> (&#8216;koramiko aŭ koramikino&#8217;).<sup>5</sup> Malsame ol Esperanto kaj la plej multaj Eŭropaj lingvoj, ĝi foje devigas la parolanton fari distingon de aĝo, ekzemple per la vortoj <i>adik</i> (&#8216;pli juna frato aŭ fratino&#8217;) kaj <i>kakak</i> (&#8216;pli aĝa frato aŭ fratino&#8217;).</p>
<p>Tio montras, ke la deviga markado de unu aŭ alia eco de priparolata persono, estas tute lingvo-dependa kaj sekve konvencia. Se jam eblis lingvoŝanĝoj bazitaj sur la inisma idearo, oni do povas demandi sin, ĉu ankaŭ eblas lingvoŝanĝo bazita sur la ideoj de nediskrimianciado kaj inkluzivigado de homoj kun ne-duuma seksa identeco. </p>
<p>La konscio pri ĉi tiu problemo estas ankoraŭ relative nova kaj ne tre disvastiĝinta, tiel ke ne estas surprizo ke ĝis nun ne okazis signifaj lingvaj ŝanĝoj pro ĉi tiu motivo. En la angla, la inisme motivita evitado de sekse markitaj substantivoj kaj disvastigo de sekse ne-markitaj substantivoj jam signife malpliigis la kvanton de situacioj, en kiuj necesas mencii la sekson de priparolato, tiel ke ne estas tiel forta bezono por lingvaj ŝanĝoj cele al nediskriminacio de ne-duum-seksaj homoj. Tamen restas la problemo ĉe la elekto de pronomo: La origine sekse ne-markita <i>he</i> ĉiam estis plej ofte interpretata virsekse, kaj post la inisme motivitaj ŝanĝoj al ĝia uzo eĉ pli ol antaŭe. Estis jam multaj proponoj por sekse neŭtrala pronomo por la angla, kaj kelkaj el ili estas uzataj en kelkaj rondoj de ne-duum-seksaj personoj; ŝajne la plej uzata nuntempe estas <i>ze</i> (prononcata kiel [zi] kaj foje literumata kiel <i>zie</i>).</p>
<p>Ĉi-rilate ankoraŭ menciindas la sveda lingvo. Ĝi havas la pronomojn <i>hon</i> (&#8216;ŝi&#8217;) kaj <i>han</i> (&#8216;li&#8217;), kiuj tradicie estas uzataj same kiel oni tradicie uzas <i>ŝi</i> kaj <i>li</i> en Esperanto; do <i>hon</i> estas ine markita kaj <i>han</i> estas sekse ne-markita sed ofte uzata por paroli pri viro. Jam en 1966, do komence de la dua inisma movado, unuafoje aperis la propono uzi <i>hen</i> (bazita sur la finna sekse neŭtrala pronomo <i>hän</i>) kiel sekse neŭtralan pronomon, sed dum longa tempo tio restis nura propono. En 2012 aperis infanlibro, kiu sisteme uzi <i>hen</i>, kaj tio kaŭzis politikan debaton pri la temo, kiu plipopularigis la pronomon. Tiel ene de mallonga tempo, la uzado de la pronomo signife kreskis, kvankam ĝi restas malofta. En Julio 2014 la Sveda Akademio decidis aldoni <i>hen</i> al sia vortlisto. Temas do verŝajne pri la ĝis nun plej sukcesa propono aldoni sekse neŭtralan pronomon al lingvo, kiu antaŭe ne havis tian pronomon. Kvankam la inismaj motivoj verŝajne superregis en ĝia disvastiĝo, certe ankaŭ ludis kaj ludas gravan rolon la emo eviti diskriminacion de ne-duum-seksaj personoj. </p>
<h3>Okazinta ŝanĝo en la lingvouzo</h3>
<p>Ĝis la 1970-aj jaroj, la sistemo marki sekson en Esperanto estis tre stabila.<sup>6</sup> Sed tiam kelkaj Esperantistoj komencis adapti la jam alilingve okazantajn diskutojn pri lingva seksismo al Esperanto, kritikante diversajn aspektojn de ĉi tiu tradicia lingvouzo kiel seksismajn. Ĉi tiaj kritikoj estis ekzemple abunde pridiskutataj inter 1979 kaj 1988 en la revuo Sekso kaj Egaleco, kiu nun legeblas en <a href="http://www.gazetoteko.com/ske/index.html">interreta arĥivo</a>. Surbaze de ĉi tiaj kritikoj estis faritaj kelkaj ŝanĝproponoj, el kiuj kelkaj proponis malpli drastajn ŝanĝojn ol aliaj. Ĝenerale eblas diri, ke la malpli drastaj ŝanĝoj sukcesis eniri en la ĝeneralan lingvouzon (kvankam kompreneble kelkaj plumarkas la sekson en la tradicia maniero), dum la pli drastaj ŝanĝoj estis aŭ tute malsukcesaj aŭ sukcesetis nur en iuj apartaj rondoj, sed ne en la ĝenerala lingvouzo. La ĉefaj ŝanĝoj kiuj ja okazis en la ĝenerala lingvouzo estas la jenaj: </p>
<ul>
<li> <i>li</i> estas nun de multaj konsiderataj kiel virsekse markita, tiel ke ili uzas <i>li aŭ ŝi</i>, <i>ŝi/li</i> aŭ aliajn esprimojn por paroli pri nespecifa persono aŭ persono de nekonata sekso. Tio kontrastas al la tradicia lingvouzo, en kiu <i>li</i> estas uzata por paroli pri nespecifa persono aŭ persono de nekonata sekso.</li>
<li> Multaj ne plu konsideras deviga la markadon de la sekse ne-markitaj substantivoj de la unua supre difinita klaso per <i>-in-</i> ĉe persono de konata ina sekso. Ili do foje diras <i>instruisto</i> por paroli pri ina instruisto, pri kies ineco ili konscias. Paralele al tio malkreskis la emo interpreti substantivojn el tiu klaso kiel virseksajn pro la ne-aldono de <i>-in-</i>. Praktike tio signifas, ke la diferenco inter la unua kaj la kvara klaso de substantivoj estas malpliigita aŭ – en la lingvouzo de kelkaj – eĉ tute forigita.</li>
</ul>
<p>Notu ke ĉi tiuj ŝanĝoj rompis la simetrion inter <i>li</i> kaj la substantivoj de la unua klaso: Origine ambaŭ estis sekse ne-markitaj, sed ĉe parolado pri specifa persono tre ofte komprenataj kiel virseksaj. Nun por multaj <i>li</i> estas virsekse markita kaj la substantivoj de la unua klaso estas komprenataj kiel sekse neŭtralaj, eĉ kiam oni parolas pri specifa persono de konata sekso. Ne eblas klare diri, ĉu tiu malsimetrio aperis unuavice pro nacilingva influo (ekzemple de la angla) aŭ unuavice pro kialoj internaj al Esperanto (ekzemple menciindas ke la substantivoj de la dua klaso malsame al <i>li</i> havas multenombran formon, kiu jam tradicie plej ofte estis komprenata seksneŭtrale).</p>
<h3>Ŝanĝproponoj por la pronomo-problemo</h3>
<p>Krom la relative sukcesa propono uzi <i>li aŭ ŝi</i> aŭ <i>li/ŝi</i> por paroli pri nespecifa persono aŭ persono de nekonata sekso, ankaŭ ekzistas multaj malpli sukcesaj ŝanĝproponoj al la uzado de pronomoj, kiuj celas la forigon de seks-rilataj problemoj. En ĉi tiu sekcio mi prezentas ĉi tiujn proponojn, kaj en la sekva sekcio mi komparas ilin unu al la alia, al la tradicia sistemo kaj al la uzado de <i>li aŭ ŝi</i>.</p>
<h5><i>ri</i></h5>
<p>Jam en la 1970-aj jaroj aperis la propono uzi <i>ri</i> kiel sekse neŭtralan pronomon. Nuntempe ĉi tiu pronomo estas uzata en kelkaj malgrandaj rondoj, precipe en kelkaj junularaj rondoj, sed ĝi restas tute nekonata al la plej multaj Esperantistoj, ankaŭ al multaj lingve spertaj Esperantistoj.</p>
<p>Ekzistas tri malsamaj proponoj pri tio, kiel oni uzu <i>li</i> kaj <i>ŝi</i> apud <i>ri</i>:</p>
<ul>
<li> Kelkaj (ekzemple la <a href="http://www3.ocn.ne.jp/~gthmhk/riismo2.html">Riisma Manifesto</a>) proponas, ke <i>li</i> kaj <i>ŝi</i> tute ne plu estu uzata, do ke <i>ri</i> estu la sola pronomo por paroli pri homoj.</li>
<li> Aliaj proponas uzi <i>ri</i> nur, kiam oni parolas pri nespecifa persono de ajna sekso, pri persono de nekonata sekso aŭ pri persono kun ne-duuma sekseco, dum por paroli pri homo de konata duuma sekso, oni daŭre ĉiam uzu <i>li</i> aŭ <i>ŝi</i>.</li>
<li> Tria propono estas io meza inter la unuaj du: Laŭ ĉi tiu propono, <i>ri</i> ja estas uzebla kaj uzinda ankaŭ por paroli pri personoj de konata duuma sekseco, sed tamen oni plu uzu <i>li</i> kaj <i>ŝi</i> por situacioj, kie oni volas emfazi la sekson aŭ kie la mencio de la sekso helpas klarigi, pri kiu persono temas.</li>
</ul>
<p>Kelkaj proponis la pronomon <i>gi</i> anstataŭ <i>ri</i> kiel sekse neŭtralan pronomon. Malsame al <i>ri</i>, <i>gi</i> ŝajnas tute ne-uzata. Ĉio, kion mi skribos pri <i>ri</i> en la sekva sekcio kaj kio ne dependas de la jama uzateco de <i>ri</i>, povas same esti dirata pri <i>gi</i>, tiel ke mi tie ne aparte mencios <i>gi</i>.</p>
<h5><i>ĝi</i></h5>
<p>Kiel mi skribis pli supre, <i>ĝi</i> en la tradicia lingvouzo estas ne-markita laŭ la aĵo-ulo-distingo, sed oni ĝenerale evitas <i>ĝi</i> se oni parolas pri io, pri kio jam estas sciate ke ĝi estas ulo. Fakte estas unu escepto al tiu evito de <i>ĝi</i> por uloj, nome la tradicia uzo de <i>ĝi</i> por infanoj. Pro tio ke la evitado de <i>ĝi</i> por paroli pri uloj jam en la tradicia lingvouzo havas escepton, kelkaj emas tute forigi tiun evitadon kaj sekve uzi <i>ĝi</i> ne nur por aĵoj sed ankaŭ por uloj de ajna sekso. <i>ĝi</i> tiam do servus samtempe kiel sekse neŭtrala pronomo por homoj kaj kiel pronomo por aĵoj.</p>
<p>Zamenhof aprobis ĉi tiun uzon de <i>ĝi</i> en sia Lingva Respondo <i>Pri pronomo por «homo»</i> (La Revuo, 1901, Aŭgusto): &#8220;Kiam ni parolas pri homo, ne montrante la sekson, tiam estus regule uzi la pronomon «ĝi» (kiel ni faras ekzemple kun la vorto «infano»), kaj se vi tiel agos, vi estos gramatike tute prava.&#8221; En la sama lingva respondo, li eĉ priskribas la pronoman sistemon kvazaŭ el &#8220;pedante gramatika&#8221; vidpunkto, <i>li</i> estus virseksa pronomo kaj <i>ĝi</i> estus la ĝusta elekto por paroli pri uloj de nekonata sekso: &#8220;ni silente interkonsentis, ke ĉiun fojon, kiam ni parolas ne speciale pri sekso virina, ni povas uzi la viran formon por ambaŭ seksoj (ekzemple «homo» = homo aŭ homino, «riĉulo» = riĉulo aŭ riĉulino k.t.p.), per tio mem ni ankaŭ interkonsentis, ke la pronomon «li» ni povas uzi por homo en ĉiu okazo, kiam lia sekso estas por ni indiferenta. Se ni volus esti pedante gramatikaj, tiam ni devus uzi la vorton «ĝi» ne sole por «homo», sed ankaŭ por ĉiu alia analogia vorto; ekzemple ni devus diri: «riĉulo pensas, ke ĉio devas servi al ĝi» (ĉar ni parolas ja ne sole pri riĉaj viroj, sed ankaŭ pri riĉaj virinoj).&#8221; </p>
<p>Notu ke la Zamenhofa priskribo de la gramatiko do estas malsama al mia priskribo de la tradicia lingvouzo en antaŭa sekcio: Li nomas &#8220;li&#8221;, &#8220;riĉulo&#8221; kaj eĉ &#8220;homo&#8221; virseksaj. En tiu priskribo li certe estis influita de tradiciaj priskriboj de klasikaj kaj modernaj eŭropaj lingvoj, dum mia priskribo uzas konceptojn de la moderna lingvoscienco ne-ekzistantajn dum la tempo de Zamenhof. Por klarigi sian propran lingvouzon, kiu ja kontraŭas ĉi tiun gramatikan priskribon, li devas paroli pri &#8220;silenta interkonsento&#8221; kontraŭa al la gramatikaj reguloj, kiujn li tezas. Tio estas konforma al la ĝenerala emo de Zamenhof klarigi multajn lingvajn fenomenojn, kiujn ni nuntempe nomus gramatikaj fenomenoj, kiel nur stilajn fenomenojn, limigante la &#8220;gramatikon&#8221; de la lingvo al kelkaj tre simplaj reguloj.</p>
<p>Tiuj, kiuj defendas la uzon de <i>ĝi</i> kiel seks-neŭtralan pronomon por uloj, povas argumenti, ke ili simple forigas tiun ekstergramatikan silentan interkonsenton ne ŝanĝante la gramatikon, tiel ke ilia propono malsame al aliaj proponoj ne ŝanĝas la gramatikajn regulojn de Esperanto. Mi revenos al ĉi tiu argumento kaj eblaj kontraŭargumentoj en la sekva sekcio.</p>
<h5><i>ŝli</i></h5>
<p>Alia propono estas la uzo de <i>ŝli</i>, kiu formiĝis kiel kunfandiĝo de <i>ŝi</i> kaj <i>li</i>. Laŭ serĉrezultoj de la <a href="http://corp.hum.sdu.dk/cqp.eo.html">Tekstaro de Eckhard Bick</a>, <i>ŝli</i> estas uzata simile multe kiel <i>ri</i>, sed ĝia uzo estas ĝenerale limigita al situacioj, en kiuj oni parolas pri ne-specifa persono de ajna sekso aŭ pri persono de nekonata sekso, do eĉ iom pli limigita ol la dua el la supre prezentitaj uzmanieroj de <i>ri</i> (kiu ja estas la plej limigita uzmaniero). </p>
<h5><i>ŝili</i></h5>
<p>Simila propono estas la uzo de <i>ŝili</i>, kiun oni povas konsideri kunmetaĵo de <i>ŝi</i> kaj <i>li</i>, eĉ se certe temas pri iom nekutima speco de kunmetaĵo. Notu ke ĝi estas vere konsiderata kiel unu pronomo kaj ne kiel mallongigita skribmaniero de <i>ŝi/li</i>, tiel ke la akuzativa kaj poseda formoj estas <i>ŝilin</i> kaj <i>ŝilia</i>, kaj ne <i>ŝinlin</i> kaj <i>ŝialia</i>. La uzo de <i>ŝili</i> estas tre malofta, signife malpli ofta ol <i>ŝli</i>.</p>
<h5><i>tiu</i></h5>
<p>Alia propono estas la uzo de <i>tiu</i> en la rolo de sekse neŭtrala pronomo.</p>
<h5><i>hi</i></h5>
<p>Tute alispeca propono ol la antaŭe klarigitaj estas la propono enkonduki novan virsekse markitan pronomon <i>hi</i> por sekse simetriigi la pronomosistemon kaj igi la sekse nemarkitan <i>li</i> sekse neŭtrala. Fakte estas du malsamaj lingvouzoj imageblaj post tia enkonduko de <i>hi</i>: Laŭ la unua, oni uzus <i>li</i> nur kiam oni parolas pri ne-specifa persono de ajna sekso, pri specifa persono de nekonata sekso aŭ pri ne-duum-seksa persono, kaj uzus <i>hi</i> aŭ <i>ŝi</i> ĉiam kiam oni parolas pri homo de konata duuma sekso. Laŭ la dua, oni povus uzi <i>li</i> ankaŭ por paroli pri homo de konata sekso, se oni ne volas emfaze aŭ klarigcele mencii la sekson (kompreneble ĉi tiu uzo de <i>li</i> praktike povus funkcii nur kiam la aŭskultanto/leganto jam scias, ke ĝi estas uzata laŭ la <i>hi</i>-isma interpreto, do kiel sekse neŭtrala pronomo).</p>
<p>La <i>hi</i>-isma lingvouzo estas praktikata de preskaŭ neniu (certe multege malpli ol la uzo de <i>ri</i> aŭ <i>ŝli</i>), sed ĝi ja estis uzata en la traduk-interlingvo de la maŝintraduka projekto <a href="https://eo.wikipedia.org/wiki/Distribuita_Lingvo-Tradukado">DLT</a> dum la 1980-aj jaroj.</p>
<h3>Komparo de la pronomaj ŝanĝproponoj</h3>
<p>En ĉi tiu sekcio mi laŭ  diversaj kriterioj komparas la diversajn pronomajn sistemojn, do la ŝanĝproponojn el la antaŭa sekcio, la tradician sistemon kaj la uzadon de <i>li aŭ ŝi</i>. </p>
<p>Unue mi konsideros, kiugrade la diversaj sistemoj solvas la problemon pri kiu unue atentigis la dua inisma movado, nome la problemon ke en la tradicia sistemo, pronomo kiu plej ofte estas uzata por paroli pri specifa virseksa persono ankaŭ estas foje uzata por paroli pri nespecifa persono de ajna sekso, kio kreas la impreson ke oni ignoras virinojn, precipe kombine kun la en la socio reale ekzistanta ignorado de virinoj en multaj kampoj. </p>
<p>Unue ni konsideru, ĉu la tradicia sistemo vere estas tiel problema kiel la inistoj asertas. Oni ja povas kontraŭargumenti, ke ili simple ne komprenis, ke <i>li</i> estas sekse ne-markita kaj estas multe uzata por viroj nur ĉar mankas virsekse markita pronomo; kaj ĉar <i>li</i> estas sekse ne-markita, ĝi neniel malinkluzivigas virinojn. Ĉi tiu argumento tamen ŝajnas baziĝi sur konfuzo de seksa ne-markiteco kaj seksa neŭtraleco: Malgraŭ ĝia seksa ne-markiteco, <i>li</i> pro sia ofta uzo por paroli pri viroj ja estas en la menso de la lingvo-uzantoj pli ligita al la vira sekso ol al la ina sekso, kaj sekve ne povas esti nomata sekse neŭtrala. Krome la argumento ignoras la fakton ke virinoj fakte estis kaj diversgrade ankoraŭ estas malinkluzivigataj el multaj kampoj de la socia vivo, tiel ke estas tute nature ke virinoj sentas la uzadon de <i>li</i> por ne-specifa persono kiel parton de la sistema malinkluzivigado de virinoj. </p>
<p>Kaj la uzo de <i>li aŭ ŝi</i> kaj ĉiuj ŝanĝproponoj el la antaŭa sekcio estis faritaj por solvi ĉi tiun problemon. Do ĉiu el ĉi tiuj proponoj estas tia, ke se la lingvo plene iĝas konforma al la propono, la propono solvas la problemon. Notu ke la propono uzi <i>hi</i> solvas la problemon vere nur, se la lingvo iĝas tute konforma al la propono, dum se la <i>hi</i>-isma lingvouzo ekzistus apud la tradicia lingvouzo, <i>li</i> en la menso de multaj lingvo-uzantoj restus ligita al la vira sekso, tiel ke la problemo tute ne estus solvita. Ĉiuj aliaj proponoj tamen solvas la problemon ankaŭ, se ili estus aplikataj apud la tradicia lingvouzo. Ĉar lingvoŝanĝoj kutime ne estas subitaj kaj la meza stato de foje <i>hi</i>-isma lingvouzo tute ne solvus la problemon, tiu solvo ne havas realajn ŝancojn, ĉar ĝis la fina venko de la <i>hi</i>-ismo ĝiaj avantaĝoj ne iĝus evidentaj, tiel ke ne eblus konvinki homojn pri ĝia uzado. La aliaj proponoj ne havas ĉi tiun problemon.</p>
<p>Nun ni konsideru la problemon de inkluziviga kaj ne-diskriminacia parolado pri homo kun ne-duuma sekseco. La uzado de <i>li aŭ ŝi</i> ne solvas la problemon: Ĝi ja baziĝas sur virseksa interpreto de <i>li</i> kaj la ideo inkluzivigi virinojn per aldona uzo de <i>ŝi</i>, sed tio neniel inkluzivigas homojn kun ne-duuma sekseco. Ankaŭ <i>ŝili</i> kaj <i>ŝli</i> ne solvas la problemon, ĉar homoj kun ne-duuma sekseco plej ofte ja ne sentas sin kiel miksaĵon de la du seksoj, kiel la uzo de ĉi tiu pronomo por ili povus supozigi.</p>
<p>La aliaj proponoj (uzo de <i>ri</i>, <i>ĝi</i> aŭ <i>tiu</i> aŭ uzo de neŭtrala <i>li</i> apud virseksa <i>hi</i>) ĉiuj solvus la problemon. Sed la <i>hi</i>-isma solvo denove estas la sola, kiu funkcius nur kiam ĝi jam estus plene venkinta, tiel ke ĝi reale apenaŭ povas disvastiĝi.</p>
<p>Multaj homoj pro diversaj kialoj ĝenerale kontraŭas ŝanĝojn al la lingvo, aŭ almenaŭ rilatas al ĉiuj ŝanĝproponoj per tre multe da skeptiko. Por tio certe estas bonaj kialoj: </p>
<ol>
<li> Oni ne volas daŭre relerni jam lernitan lingvon; kaj lerni ŝanĝi siajn kutimojn rilate al la uzo de tiel baza parto de la lingva sistemo kiel la pronoma sistemo ja povas esti tre malfacile, precipe se oni praktike neniam aŭdas la ŝanĝitan variaĵon de la lingvo.</li>
<li> Lingvaj ŝanĝoj krome kaŭzus, ke la venonta generacio de lernantoj de Esperanto havus malfacilaĵon kompreni nian ĝisnunan literaturon, ĉar ĝi estas verkita en alia variaĵo de la lingvo. Por bone kompreni ĝin, la lernanto devus apud la nova sistemo ankaŭ lerni la malnovan sistemon (almenaŭ pasive), tiel ke pligrandiĝus la kvanto de lernendaĵoj por sekvaj generacioj de Esperanto-lernantoj, kio praktike igus Esperanton pli malfacile lernebla.</li>
<li> Multaj timas disdialektiĝon de Esperanto kaŭzitan de ŝanĝproponoj, precipe se ili estas bazitaj sur pri-sociaj ideoj kiuj ne estas tutmonde akceptataj.</li>
<li> Zamenhof kaj la aliaj Esperanto-pioniroj donis ian oficialan statuson al la Fundamento de Esperanto ĝuste kun la celoj certigi konstantecon en la baza funkcimaniero de la lingvo, eviti disdialektiĝon kaj eviti daŭran diskutadon pri lingvaj reformoj. Multaj nunaj Esperantistoj daŭre opinias tiun statuson de la Fundamento io defendinda pro la samaj kialoj, kaj sekve kontraŭas ĉiujn proponojn uzi la lingvon en kontraŭ-Fundamenta maniero.</li>
</ol>
<p>Mi nun volas iom diskuti, kiugrade la diversaj pronomaj sistemoj kaŭzas ĉi tiujn problemojn ligitajn al lingvaj ŝanĝoj en Esperanto.</p>
<p>Unue necesas atenti, ke la nuna lingvouzo jam ne estas tute unueca: Kelkaj daŭre uzas la pronomojn laŭ la tradicia sistemo, dum aliaj uzas <i>li</i> kiel virsekse markitan pronomon kaj sekve sisteme uzas <i>li aŭ ŝi</i> aŭ aliajn solvojn kiam temas pri ne-specifa persono de ajna sekso. Se oni deiras de la nuna lingvouzo, oni do devas ankaŭ konsideri la plenan reiron al la tradicia sistemo kiel lingvan ŝanĝon: Ĝi ja devigus multajn ŝanĝi sian lingvouzon (do ne plu diri <i>li aŭ ŝi</i>); kaj esprimoj kiel <i>li aŭ ŝi</i> jam aperas en multaj verkoj de la pasintaj jardekoj, tiel ke tiu maniero uzi la pronomojn ĉiuokaze devus daŭre esti lernata (almenaŭ pasive) de venontaj generacioj se ili daŭre volas ĝui verkojn el la periodo inter la 1980-aj kaj la 2010-aj jaroj. </p>
<p>Oni povus eĉ diri, ke jam okazis disdialektiĝo, kvankam la termino <i>disdialektiĝo</i> ne vere bone priskribas tion, kio okazis: Ja ne estas tiel, ke ekzistas klare apartigeblaj grupoj de Esperantistoj, el kiuj kelkaj uzas la pronomojn tradicie kaj aliaj uzas <i>li</i> kiel virsekse markitan. Anstataŭe ekzistas relative multaj, kiuj depende de la situacio foje en tradicia maniero uzas <i>li</i> por paroli pri ne-specifa persono de ajna sekso kaj foje uzas por tio <i>li aŭ ŝi</i>. </p>
<p>Simile kiel la jam iom sukcesa propono uzi <i>li aŭ ŝi</i>, ankaŭ la aliaj proponoj ne tiom alportas la riskon de disdialektiĝo, sed ja povus kaŭzi, ke paralele ekzistos malsamaj lingvouzoj kaj interpretoj de la vortoj ankaŭ je la nivelo de unuopaj parolantoj. Se tio estas fonto de gravaj miskomprenoj, tio certe estas problema. Kiugrade do la paralela ekzisto de iu el la proponitaj lingvouzoj apud la tradicia lingvouzo kaŭzus miskomprenojn?</p>
<p>Ĉi tie indas unue distingi miskomprenojn disde nekomprenoj: Se oni aŭdas nekonatan vorton, oni simple ne komprenas ĝin, rimarkas ke oni ne komprenas ĝin, kaj povas – se necese – demandi la parolanton pri la signifo de la vorto (aŭ se temas pri legado, rigardi la signifon en vortaro). Sed se oni aŭdas konatan vorton uzatan kun alia signifo ol la signifo, kiun oni konas, povas okazi ke oni opinias esti kompreninta la vorton, kvankam oni fakte miskomprenis ĝin. Tio estas pli danĝera ol nekompreno, ĉar oni opinias, ke oni komprenis kaj sekve ne demandas la parolanton pri la intenco, do ne korektas la problemon. </p>
<p>La problemoj kaŭzitaj de nekompreno rilatas al tio, ke la ŝanĝproponoj devigas la lingvo-uzantojn lerni novan esprimon. La miskomprenoj pro paralela ekzisto de tradicia kaj reformita lingvouzo estas ĉiam la samaj miskomprenoj, kiuj povas okazi eĉ post plena transiro al la reformita lingvouzo ĉe legado de malnovaj tekstoj verkitaj antaŭ la reformo. Komparante la diversajn proponojn mi do ĉiam kune konsideros eblajn miskomprenojn, sendepende de tio, ĉu ili okazas ĉe legado de malnovaj verkoj aŭ ĉe paralela ekzisto de tradicia kaj reformita lingvouzo.</p>
<p>Ĉu la jam ekzistanta variado inter la uzo de <i>li aŭ ŝi</i> kaj la tradicia uzo de <i>li</i> estas fonto de miskomprenoj? Teorie certas eblas seriozaj miskomprenoj. Konsideru ekzemple la jenan frazon:</p>
<p>&nbsp; (1) Se iu ne amas sian patrinon, li aŭ ŝi iĝos malfeliĉa.</p>
<p>En la tradicia lingvouzo, tio povas signifi nur, ke aŭ la ne-amanto aŭ la patrino iĝos malfeliĉa. Por tiuj, kiuj interpretas <i>li</i> kiel virsekse markitan kaj sekve kutime uzas <i>li aŭ ŝi</i> por ne-specifa persono de ajna sekso, la natura interpreto tamen estas, ke la frazo asertas nur, ke la ne-amanto iĝos malfeliĉa. </p>
<p>El la praktika sperto kun la nuntempa varianta lingvouzo mi tamen havas la impreson, ke ĉi tiaj miskomprenoj praktike preskaŭ neniam okazas: Ili ja povas okazi nur, se oni samtempe parolas pri ne-specifa kaj pri ina persono, kaj tiu kombino estas tiel malofta, ke la plej multaj Esperantistoj verŝajne ĝis nun eĉ ne rimarkis ĉi tiun specon de ebla miskompreno.</p>
<p>Ĉu eblas nomi la uzon de <i>li aŭ ŝi</i> kontraŭ-Fundamenta? La Ekzercaro en la Fundamento fakte klare instruas la seksan ne-markitecon de <i>li</i>: </p>
<p>&nbsp; (2) Ĉar ĉiu amas ordinare personon, kiu estas simila al li, tial tiu ĉi patrino varmege amis sian pli maljunan filinon, kaj en tiu sama tempo ŝi havis teruran malamon kontraŭ la pli juna. (Ekzercaro, §13)</p>
<p>La <i>li</i> en ĉi tiu frazo certe devas esti komprenata en in-inkluziva maniero, ĉar aliokaze ne estus logika rilato inter la <i>ĉar</i>-subpropozicio kaj la ĉefpropozicio. Se oni volas plene sekvi la Fundamentan modelon, oni do devus uzi <i>li</i> por remencii ne-specifan personon de ajna sekso.</p>
<p>Aliflanke, indas atenti, ke laŭ la Lingva Respondo <i>Pri pronomo por «homo»</i> citita en la antaŭa sekcio, Zamenhof ne emis konsideri ĉi tiun uzon de <i>li</i> gramatika regulo, sed nur sekvo de &#8220;silenta interkonsento&#8221;. Laŭ tiu vidpunkto, ĉi tiu Fundamenta frazo ne instruas iun gramatikan regulon, sed iun stilan detalon. Pri rompoj al stilaj tradicioj Zamenhof estis multe pli liberala ol pri rompoj al gramatikaj reguloj. Konsiderante, ke ĉe la interpreto de la Fundamento indas konsideri la intencojn de ĝia verkinto Zamenhof, oni do povas argumenti, ke la uzo de <i>li aŭ ŝi</i> tute ne kontraŭas Fundamentan regulon, sed nur Fundamentan stil-instruon, kio estas pli akceptebla.</p>
<p>La propono uzi <i>ĝi</i> ankaŭ kiel sekse neŭtralan pronomon por homoj baziĝas sur la ideo, ke tio ne kontraŭas la bazan gramatikan sistemon instruitan de Zamenhof, sed nur la &#8220;silentan interkonsenton&#8221; menciitan en la Lingva Respondo <i>Pri pronomo por «homo»</i>. Do ankaŭ pri ĉi tiu propono oni povas argumenti, ke ĝi ne kontraŭas Fundamentan regulon, sed nur Fundamentan stil-instruon. </p>
<p>La proponoj ekuzi novan pronomon kiel <i>ri</i>, <i>ŝli</i> aŭ <i>hi</i> estas ofte konsiderataj kontraŭ-Fundamentaj surbaze de Regulo 5 de la Fundamenta Gramatiko, kiu post la enkonduka frazo &#8220;La personaj pronomoj estas:&#8221; listigas la Esperantajn pronomojn (la Fundamenta Gramatiko ne havas Esperantan version; la franca, angla kaj germana versioj havas difinan artikolon komence de tiu frazo, dum en rusa kaj pola lingvoj tute ne havas artikolojn kaj sekve ne povas esprimi ĉi tian difinitecon). La uzo de la difina artikolo aludas al tio, ke la listo de pronomoj estas konsiderata kompleta. Laŭ tiu interpreto, aldono de nova pronomo nepre estas kontraŭ-Fundamenta. Fakte, la Fundamenta Ekzercaro kaj la Universala Vortaro aldonas plian pronomon, nome <i>ci</i>. La defendantoj de la jureca interpreto de la Fundamento emas interpreti tion kiel unusolan escepton benitan de la Fundamento mem, sen ke tio malvalidigas la ĝeneralan instruon ke ne eblas aldoni pronomojn al la listo de Regulo 5. Sed ĉar la tezata regulo, ke ne eblas aldoni pronomojn, ne nur havas Fundamentan kontraŭ-ekzemplon sed ankaŭ tute ne estas klare esprimita en Regulo 5, sed estas nur implicite esprimita per la uzo de difina artikolo en tri el la kvin lingvaj versioj de la Fundamenta Gramatiko, eblas dubi pri ĉi tiu jureca argumento.<sup>7</sup></p>
<p><i>ŝili</i> povas esti konsiderata kunmetaĵo de <i>ŝi</i> kaj <i>li</i>, tiel ke eblas defendi ĝian laŭ-Fundamentecon eĉ se oni akceptas, ke Regulo 5 ne permesas la aldonon de novaj pronomoj, almenaŭ se oni interpretas tiun malpermeson nur kiel malpermeson de novaj pronomaj morfemoj. <i>ŝili</i> kiel kunmetaĵo ja ne estas nova pronoma morfemo. Kompreneble ĝi estas iom nekutima speco de kunmetado, sed ĉar la Fundamento ne donas liston de ĉiuj akcepteblaj specoj de kunmetado, ne eblas nomi tion kontraŭ-Fundamenta.</p>
<p>Sendepende de la laŭ-Fundamenta statuso de ĉi tiuj proponoj, eblas argumenti ke en Esperanto same kiel en aliaj lingvoj la pronomoj praktike formas fermitan klason de vortoj, al kiu ne aldoneblas novaj vortoj. Tamen la ekzemplo de la sveda pronomo <i>hen</i> (almenaŭ se ĝia uzado daŭre plimultiĝos) montras, ke vortoklaso, kiu dum jarcentoj restis stabila kaj tial estis konsiderata klare fermita klaso, povas subite akcepti novan vorton, se la lingvouzantoj sentas fortan bezonon por tio. </p>
<p>Malsame al la uzo de <i>li aŭ ŝi</i>, la uzo de nova pronomo kiel <i>ri</i>, <i>ŝli</i>, <i>ŝili</i> aŭ <i>hi</i> ĝis nun ne eniris en la ĝeneralan lingvouzon. Tial, elirante el la nuntempa lingvouzo, tiuj proponoj postulas ŝanĝon al la lingvo, kiun la uzo de <i>li aŭ ŝi</i> ne plu postulas (ĉar rilate al <i>li aŭ ŝi</i> la ŝanĝo jam okazis tiugrade ke praktike ĉiuj nuntempaj Esperantistoj jam konas ĉi tiun lingvouzon). Homoj devas unue lerni la koncernan novan pronomon. El tiu vidpunkto, <i>ŝli</i> kaj precipe <i>ŝili</i> ŝajnas malpli problemaj ol <i>ri</i> kaj <i>hi</i>, ĉar ili relative facile povas esti komprenataj ankaŭ de homoj, kiuj neniam antaŭe renkontis ilin. </p>
<p>Ĉu ĉi tiuj proponoj estas fonto de miskomprenoj ĉe paralela ekzisto de tradicia kaj reformita lingvouzo aŭ ĉe la legado de malnovaj verkoj? Nu, la proponoj uzi <i>ri</i>, <i>ŝli</i> aŭ <i>ŝili</i> ja antaŭsupozas pure virseksan interpreton de <i>li</i>, kio kontraŭas la tradician uzon de <i>li</i> kiel sekse ne-markita pronomo. Se estonte homoj nur lernos pure virseksan interpreton de <i>li</i>, ili povus havi ioman malfacilon interpreti malnovajn tekstojn. Sed tiu problemo iugrade jam okazas nun pro la vasta uzado de <i>li aŭ ŝi</i>, kiu same antaŭsupozas pure virseksan interpreton de <i>li</i>. Ĉi tiuj problemoj ĉi-rilate do ne alportas problemojn, kiujn ne jam alportis la jam vaste uzata <i>li aŭ ŝi</i>.</p>
<p>La uzo de <i>ĝi</i> por homoj ne-infanaj ĝis nun ankaŭ ne eniris en la ĝeneralan lingvouzon, tiel ke ĝi ankaŭ devus esti unue lernata. Ĝi ankaŭ antaŭsupozas pure virseksan interpreton de <i>li</i>. Aldone ĝi tamen ankaŭ ŝanĝas la uzmanieron de <i>ĝi</i>, tiel ke ĝi povas alporti miskomprenojn de malnovaj tekstoj ne jam alportitajn de la uzo de <i>li aŭ ŝi</i>: Se iam iĝos normale uzi <i>ĝi</i> por uloj, oni ĉe uzado de <i>ĝi</i> en kunteksto, kie antaŭe estis menciita kaj aĵo kaj ulo, ne plu povus supozi, ke <i>ĝi</i> rilatas al la aĵo. Se oni alkutimiĝas al ĉi tiu laŭkuntekste eble ula interpreto de <i>ĝi</i>, oni povus mise apliki ĝin ankaŭ ĉe legado de malnovaj tekstoj, kaj sekve miskompreni, ke iu uzo de <i>ĝi</i> rilatas al antaŭe menciita ulo, kiam ĝi fakte rilatas al antaŭe menciita aĵo.</p>
<p>La uzo de <i>ĝi</i> krome havas la malavantaĝon, ke dum la lingvo-uzantoj ne estas alkutimiĝintaj al ĝia uzado por homoj, ili sentas ke ĝia uzo por homo metas tiun homon sur la nivelon de aĵo aŭ besto. Tiun problemon jam menciis Zamenhof en sia Lingva Respondo <i>Pri pronomo por «homo»</i>: &#8220;la vorto «ĝi» (uzata speciale por «bestoj» aŭ «senvivaĵoj») enhavas en si ion malaltigan (kaj ankaŭ kontraŭkutiman) kaj por la ideo de «homo» ĝi estus iom malagrabla&#8221;. Tiu problemo ankaŭ reale malhelpas al la disvastiĝo de ĉi tiu uzo de <i>ĝi</i>: Dum ĉi tiu uzo ankoraŭ estas tre malofta, oni emas senti ĝin kiel humiligan, kaj se temas pri uzo de <i>ĝi</i> rilate al specifa persono, ĝi eĉ povas esti interpretata kiel insulto. Ebla vojo el ĉi tiu dilemo povus esti, ke <i>ĝi</i> unue estas uzata nur por paroli pri ne-specifaj personoj, kie tiu humiliga nuanco ofte ne estas tiom granda problemo. Kiam multaj estos alkutimiĝintaj al tiu lingvouzo, oni jam povus komenci apliki ĝin ankaŭ por paroli pri specifaj personoj sen ke tio faras humiligan impreson.</p>
<p>La uzo de <i>tiu</i> en la rolo de sekse neŭtrala pronomo unuavide povus ŝajni bona solvo, kiu ne malobeas iun Fundamentan instruon kaj estas konforma kun la tradicia lingvouzo. Ĉi tiu ŝajno tamen baziĝas sur ignoro de la gramatikaj diferencoj inter <i>tiu</i> kaj pronomoj. Ja ekzistas situacioj, en kiuj eblas senprobleme anstataŭigi pronomon per <i>tiu</i>, sed ofte tio ne eblas senprobleme. Konsideru ekzemple la jenajn du frazojn:</p>
<p>&nbsp; (3) Se membro subaĉetas estraranon, li povas esti eksigata per simpla plimulto de la komitato.<br />
&nbsp; (4) Se membro subaĉetas estraranon, tiu povas esti eksigata per simpla plimulto de la komitato.</p>
<p>En la unua frazo la natura interpreto estas ke temas pri la eksigo de la membro, dum en la dua frazo la natura interpreto estas ke temas pri la eksigo de la estrarano. Estas ankoraŭ multaj alispecaj frazoj, en kiuj anstataŭigo de pronomo per <i>tiu</i> alportus iajn problemojn. La sistema uzado de <i>tiu</i> en la rolo de sekse neŭtrala pronomo alportus konfuzon inter la tradicie malsamaj funkcimanieroj de <i>tiu</i> kaj pronomoj, tiel ke tiu utila distingo povus tute forfali el la lingvo.</p>
<p>Malgraŭ tio ke la propono uzi <i>tiu</i> kiel sekse neŭtralan pronomon relative ofte aperas en lingvaj diskutoj, ĝi apenaŭ estas realigata en la efektiva lingvouzo. Mi suspektas ke la ĉefa kialo por tio estas ke la lingvouzantoj sentas, ke <i>tiu</i> ofte ne taŭgas kiel anstataŭigo de pronomo.</p>
<p>Ĉu, konsiderinte avantaĝojn kaj malavantaĝojn de la diversaj proponoj, ni nun povas konkludi, kiu propono estas la plej bona kaj plej subteninda? Nu, la afero ne estas tiel klara, ĉar tio dependas de oniaj prioritatoj. </p>
<p>Se oni interesiĝas nur pri la inkluzivigo de virinoj kaj ne pri la inkluzivigo de ne-duum-seksaj personoj, tiam la jam vaste aplikata solvo uzi <i>li aŭ ŝi</i> estas tute adekvata, kaj preferinda al la pli radikalaj proponoj bazitaj sur enkonduko de nova pronomo pro du kialoj: ĝi jam estas vaste uzata kaj konata, kaj ĝia malkongruo kun la Fundamentaj instruoj estas laŭ la Zamenhofa interpreto de <i>gramatiko</i> nur sur la nivelo de stilo kaj ne sur la nivelo de gramatiko. La ĉiama uzo de <i>li aŭ ŝi</i> (kaj same la ĉiama uzo de <i>li/ŝi</i>) estas tamen iom peza, precipe kiam oni devas uzi posedan formon <i>lia aŭ ŝia</i>. <i>ŝili</i> estas iom malpli peza, precipe la poseda formo <i>ŝilia</i>; do se oni akceptas mian argumenton pri ĝia laŭ-Fundamenteco, oni povas preferi <i>ŝili</i>. Se oni ne donas multe da pezo al la Fundamento, oni povas ankaŭ preferi la ankoraŭ pli malpezan <i>ŝli</i>. Se oni volas eviti la uzon de nova pronomo kaj tamen uzi koncizan esprimon, oni povas preferi <i>ĝi</i> por paroli pri ne-specifa persono de ajna sekso; ja en ĉi tiu ne-specifa uzo ĝia humiliga nuanco kutime ne povas esti miskomprenata kiel insulto.</p>
<p>Se oni aliflanke interesiĝas ankaŭ pri nediskriminacia parolado pri ne-duum-seksaj personoj, ĉiuj solvoj baziĝantaj sur ia kombino aŭ kunfando de <i>li</i> kaj <i>ŝi</i> estas netaŭgaj. Akceptante la supre prezentitajn argumentojn kontraŭ la uzo de <i>tiu</i>, principe povus esti taŭgaj la solvo uzi <i>ri</i>, la solvo uzi <i>ĝi</i> kaj la solvo uzi sekse neŭtralan <i>li</i> apud virseksa <i>hi</i>. Kiel priskribite supre, la <i>hi</i>-isma solvo tamen solvus la problemon nur post ĝia fina venko, tiel ke estas neniu motivo uzi ĝin nun (kaj sekve estas nerealisme esperi ke ĝi povus iam venki). La solvo uzi <i>ĝi</i> por paroli pri uloj iugrade havas similan problemon, ĉar antaŭ ĝia disvastiĝo ĝi povas fari humiligan impreson. Precipe se oni nuntempe serĉas solvon por paroli pri specifa ne-duum-seksa persono, tiu solvo do apenaŭ povas esti kontentiga por iu. Restas do nuntempe nur la solvo uzi <i>ri</i>. Ĉar ĉi tiu estas la sola solvo nuntempe funkcianta, ankaŭ la problemo, ke ĝi laŭ iuj interpretoj de la Fundamento estas kontraŭ-Fundamenta, ne povas esti kialo por tute kondamni ĝian uzon: Ĉu oni vere volas devigi homojn paroli pri aliaj homoj en diskriminacia aŭ insulta maniero pro lingvoplanada deklaro farita de kelkcent homoj antaŭ pli ol cent jaroj, kiuj tute ne povis antaŭvidi la socian evoluon, kiu kaŭzis ke oni nun sentas la bezonon lingve inkluzivigi ne-duum-seksajn personojn? </p>
<p>Se unue disvastiĝas la uzo de <i>ĝi</i> por paroli pri ne-specifaj homoj, la humiliga nuanco de la pri-homa uzo de <i>ĝi</i> povus perdiĝi, kaj <i>ĝi</i> ankaŭ povus esti uzata por ne-humilige paroli pri specifaj personoj. Tiam oni per <i>ĝi</i> ankaŭ povus inkluzivige paroli pri ne-duum-seksaj personoj. Por subteni ĉi tiun eblan evoluon, mi persone ekde nun provos kutimigi min al la uzo de <i>ĝi</i> por paroli pri ne-specifaj personoj. Sed se mi antaŭ la ĝenerala disvastiĝo de ĉi tiu uzo devos paroli pri specifa persono de nekonata aŭ ne-duuma sekso, mi por tiu situacio tamen klare preferos <i>ri</i>.</p>
<h3>Ŝanĝproponoj al la seksa signifo de substantivoj</h3>
<p>Mi jam klarigis supre, ke multaj nuntempaj Esperantistoj ne plu konsideras deviga la markadon de la sekse ne-markitaj substantivoj de la unua supre difinita klaso per <i>-in-</i> ĉe persono de konata ina sekso. En tiu lingvouzo tiuj substantivoj do estas ne nur ne-markitaj sed ankaŭ sekse neŭtralaj. Tio tamen koncernas nur la substantivojn de la unua klaso, kiel <i>instruisto</i>, <i>italo</i> kaj <i>amiko</i>, dum la virsekse markitaj substantivoj de la tria klaso (ekz. <i>patro</i> kaj <i>reĝo</i>) restas klare virseksaj en la lingvouzo de preskaŭ ĉiuj. </p>
<p>Tamen ekzistas ŝanĝpropono, kiu celas sekse neŭtraligi ankaŭ ĉi tiujn substantivojn, kaj enkonduki novan sufikson <i>-iĉ-</i> kun la signifo de virsekseco.<sup>8</sup> Tiel la seksa markado ĉe substantivoj iĝus tute simetria por la du seksoj. Ĉi tiu propono jam estas efektive uzata en la kelkaj malgrandaj rondoj, kiuj ankaŭ uzas <i>ri</i>. </p>
<p>Ĉi tiu propono same kiel la propono uzi <i>ri</i> origine venas el la inisma diskuto pri seksismo en Esperanto: Kelkaj inistoj konsideras la fakton, ke la baza formo de tiuj vortoj estas virseksa kaj la ina formo estas derivita de ĝi per aldono de sufikso kiel diskriminacion kontraŭ virinoj, ĉar ĝi faras la impreson, ke vireco estas io pli baza kaj normala ol ineco. </p>
<p>Pli konvinka ol ĉi tiu inisma argumento por la <i>iĉ</i>-isma lingvouzo tamen laŭ mi estas la argumento bazita sur la ekzisto de ne-duum-seksaj personoj: Se mi ekzemple havus inter miaj gefratoj unu personon, kiu sin konsideras nek viro nek virino, ĉu mi nomu tiun personon mia frato aŭ mia fratino? Neniu el la du esprimoj eblas, kaj ankaŭ ne eblas <i>frato aŭ fratino</i>, ĉar tiu persono estas nek nek. Ekzistas neniu tradicia esprimo taŭga por paroli pri ĉi tiu homo. Eble iuj pensas ke la netradicia esprimo <i>gefrato</i> povus taŭgi; sed dum <i>ge-</i> plu havas sian tradician signifon de ambaŭsekseco kiel bazan signifon, ankaŭ tiu esprimo povus esti tute maltaŭga, se temas pri persono, kiu ne konsideras sian sekson ia miksaĵo de virsekseco kaj ineco. La <i>iĉ</i>-isma propono forigus ĉi tiun problemon, ĉar laŭ ĝi <i>frato</i> iĝus tute seksneŭtrala, tiel ke oni simple povus diri <i>frato</i> sen pensigi pri virsekseco (ĉar por viro en tia parenco-rilato oni ja dirus <i>fratiĉo</i>). </p>
<p>Ĉi tiu ŝanĝpropono relative klare estas kontraŭ-Fundamenta, ĉar ĝi celas ŝanĝi la bazan signifon de pli ol dudek Fundamentaj radikoj. Sed se ĝi estas la sola maniero solvi la ĵus klarigitan problemon, oni ja povus akcepti ĝin malgraŭ ĝia kontraŭ-Fundamenteco.</p>
<p>Multe pli grava problemo laŭ mi estas, ke tiu ŝanĝpropono povas kaŭzi gravajn miskomprenojn: Se la aŭskultanto/leganto ne konas la <i>iĉ</i>-isman lingvouzon aŭ ne scias, ke la parolanto/verkinto tiel uzas la lingvon, ĝi povus pensi, ke temas pri viro, kiam fakte temas pri virino aŭ ne-duum-seksa persono, aŭ kiam la parolanto/verkinto fakte ne konas la sekson de la priparolata persono. Kaj tio ja estas miskompreno kaj ne nekompreno, tiel ke ĝi kutime restus nekorektita. Krome, se la <i>iĉ</i>-isma lingvouzo multe disvastiĝos, povos okazi ankaŭ inversa miskompreno, ĉu kiam temas pri parolanto ankoraŭ uzanta la lingvon laŭ la tradicia maniero, aŭ ĉu kiam temas pri verko verkita antaŭ la disvastiĝo de <i>iĉ</i>-ismo: La aŭskultanto/leganto povus pensi, ke estis dirita nenio pri la sekso de la persono, kiam fakte la intenco estis esprimi, ke temas pri virseksulo.</p>
<p>Kelkaj (ekzemple la <a href="http://www3.ocn.ne.jp/~gthmhk/riismo2.html">Riisma Manifesto</a>) proponas ĉe risko de miskompreno aldoni <i>ge-</i> kiel indikilon de seksneŭtraleco, do ekzemple uzi <i>gefrato</i> anstataŭ <i>frato</i> por substreki la sekse neŭtralan signifon. Tio povas helpi kontraŭ la unua speco de miskompreno, sed, se iam la uzo sen <i>ge-</i> disvastiĝos, la inversa miskompreno rilate al malnovaj verkoj tamen povus ankoraŭ okazi. Krome, tiu uzo de <i>ge-</i> kontraŭas la bazan ambaŭseksecan signifon de <i>ge-</i>. Oni povas kontraŭargumenti, ke – kiel mi klarigis en la sekcio pri la tradicia lingvouzo – jam tradicie <i>ge-</i> povas ĉe substantivoj de la tria klaso esti interpretata pli ajnaseksece ol ambaŭseksece (almenaŭ kiam la parolanto ne scias la sekson de la priparolataj personoj), kaj ke sekve tiu seksneŭtraliga uzo de <i>ge-</i> ĉe substantivoj de la tria klaso ne estas grava ŝanĝo aŭ fonto de miskomprenoj. </p>
<p>Se oni akceptas ĉi tiun seksneŭtraligan uzon de <i>ge-</i>, leviĝas la demando, ĉu oni entute bezonas ŝanĝi la signifon de la substantivoj de la tria klaso. Oni tiuokaze ja povas uzi la <i>ge</i>-formon por paroli seksneŭtrale, kaj plu interpreti la bazan formon virsekse. Almenaŭ la problemo, kiel paroli pri ne-duum-seksaj personoj, estus ankaŭ tiel solvita. Kompreneble restus la bazeco de la vira formo kaj nebazeco de la ina kaj seksneŭtrala formoj, kio povus esti konsiderata diskriminacio. Sed tiu argumento ne ŝajnas al mi sufiĉe forta por pravigi lingvouzon kontraŭan al la Fundamento kaj al la nuna kaj dekomenca lingvouzo. Pli grava problemo laŭ mi estas, ke se oni plu akceptos la ambaŭseksecan signifon de <i>ge-</i> ĉe substantivoj el aliaj klasoj ol la tria klaso (ekzemple <i>geinstruistoj</i> por <i>viraj kaj inaj instruistoj</i>), oni tiam havos iom konfuzan sistemon, laŭ kiu <i>ge-</i> havas ambaŭseksan signifon ĉe baze seksneŭtralaj substantivoj kaj ajnaseksan signifon ĉe baze virseksaj substantivoj. </p>
<p>Ekzistas alia propono simila al la baza <i>iĉ</i>-isma propono, sed kelkrilate malpli problema: La enkonduko de novaj sekse neŭtralaj radikoj kun signifoj analogaj al la signifoj de la substantivoj de la tria klaso. Ekzemple, oni povus enkonduki <i>spaŭs/o</i> en la seksneŭtrala senco &#8216;edzo aŭ edzino aŭ ne-duum-seksa persono en geedza rilato&#8217;. Ja temus nur pri trideko da radikoj enkondukendaj. La <i>iĉ</i>-istoj tiam uzus nur ĉi tiujn novajn radikojn, do ekzemple dirus <i>spaŭsiĉo</i> anstataŭ <i>edzo</i> kaj <i>spaŭsino</i> anstataŭ <i>edzino</i>.</p>
<p>Ĉi tiu propono ne estas kontraŭ-Fundamenta, ĉar la Fundamento permesas la ekuzon de novradiko por koncepto ne esprimebla per Fundamenta radiko (kaj seksneŭtrala analogaĵo al substantivo el la tria klaso je ĝenerale ne estas esprimebla per Fundamenta radiko, kun la escepto de seksneŭtralaj analogaĵoj al <i>knabo</i> kaj <i>reĝo</i>, por kio jam ekzistas la Fundamentaj <i>infano</i> kaj <i>monarĥo</i>); ĝi ankaŭ permesas ke Fundamentaj vortoj povus iam arĥaikiĝi, kiel laŭ ĉi tiu propono devus iam okazi al la substantivoj de la tria klaso. La propono ankaŭ tute evitas la problemon de miskomprenoj, kvankam ĝi klare povas kaŭzi nekomprenojn; sed nekomprenoj ja estas ĝenerale malpli problemaj ol miskomprenoj, ĉar ili kutime estas forigeblaj (ĉe skribaj tekstoj oni por tio devus – almenaŭ dum la tempo kiam la novaj radikoj ankoraŭ ne aperas en vortaroj – klarigi tiujn radikojn en piednoto aŭ gloso). </p>
<p>Kvankam trideko da novaj radikoj ne estas tre granda kvanto, ĝi tamen estas ioma problemo por ĉi tiu propono, ĉar oni unue devus interkonsenti pri formoj por tiuj novaj radikoj, kaj poste la Esperantistoj devus lerni ĉi tiujn novajn radikojn. Por mildigi tiun problemon, estus pli bone krei la novajn radikojn per sistemeca modifado de la ekzistantaj radikoj de la tria klaso. La sistemeca modifado devas esti difinata tiel, ke ĝi ĉe neniu el la radikoj de tiu klaso kaŭzas kolizion kun ekzistanta radiko (almenaŭ ne kun oficiala radiko), kaj ke ĝi ĉiam produktas prononceblajn kaj ne tro longajn vortojn. Ekzemplo por tia sistemo, kiun mi elpensis kaj kiu havas ĉi tiujn dezirindajn ecojn, estas la jena: Oni aldonas <i>j</i> post la kutime akcentita vokalo de la koncerna radiko; se tiu vokalo estas <i>i</i>, oni ŝanĝas ĝin al <i>e</i>; se tiun vokalon sekvas <i>ŭ</i>, oni forlasas tiun <i>ŭ</i>. Tiel oni ricevas ekzemple la vortojn <i>pajtro</i> (&#8216;patro aŭ patrino&#8217;), <i>ejdzo</i> (&#8216;edzo aŭ edzino&#8217;), <i>vejro</i> (&#8216;viro aŭ virino&#8217;) kaj <i>frajlo</i> (&#8216;fraŭlo aŭ fraŭlino&#8217;). </p>
<p>En ĉi tiu propono eĉ ne nepre necesas la enkonduko de la nova sufikso <i>-iĉ-</i>, ĉar la radiko <i>vir/</i> ja retenus sian virseksecan signifon kaj povus esti pluuzata prefikse. Oni do anstataŭ <i>ejdziĉo</i> kaj <i>ejdzino</i> por &#8216;edzo&#8217; kaj &#8216;edzino&#8217; povus ankaŭ uzi <i>virejdzo</i> kaj <i>ejdzino</i>. </p>
<p>Notu krome ke la sistemece modifitaj radikoj estas tiaj, ke la plej multaj kutimaj ĉjo- kaj njo-formoj restas senŝanĝaj: Oni povas pludiri <i>paĉjo</i> kaj <i>panjo</i> surbaze de la seksneŭtrala <i>pajtro</i>, <i>oĉjo</i> kaj <i>onjo</i> surbaze de la seksneŭtrala <i>ojnklo</i>, ktp; nur <i>avĉjo</i> kaj <i>avinjo</i> ne estus pravigeblaj surbaze de la seksneŭtrala formo <i>ajvo</i>, kaj do iam devus cedi al <i>ajvĉjo</i> kaj <i>ajvinjo</i> aŭ simple <i>ajĉjo</i> kaj <i>ajnjo</i>. </p>
<p>Ĉi tiu propono estas tute nova,<sup>9</sup> dum la baza <i>iĉ</i>-isma propono jam estas vaste konata inter homoj interesiĝantaj pri la temo. Sed pro tio, ke ĝi evitas la problemon de miskomprenoj kaj de kontraŭ-Fundamenteco de la baza <i>iĉ</i>-isma propono, kaj mia-imprese havas kompare kun tiu propono neniajn malvantaĝojn krom ĝia nekonateco kaj ne-elproviteco, laŭ mi indas plikonatigi ĉi tiun proponon.</p>
<p>Se ĉi tiu nova propono ŝajnas al iuj tro radikala, mi rekomendas al tiuj la ekuzon de seksneŭtraliga <i>ge-</i> ĉe substantivoj de la tria klaso kaj la konservadon de la Fundamenta signifo de la baza formo de tiuj substantivoj.</p>
<h3>Konkludo</h3>
<p>Sociaj ŝanĝoj okazintaj post la apero de Esperanto kaŭzis, ke la tradicia sistemo de sekso-markado en Esperanto estas nun de multaj konsiderata problema. Por solvi la problemojn, kiujn ĝi kaŭzas, oni tamen bone devas kompreni ĉi tiun tradician sistemon kaj la jam okazintajn ŝanĝojn al ĝi. En ĉi tiu artikolo mi detale analizis la tradician sistemon, atentigante pri tio, ke la lingvoscienca koncepto de markiteco estas tre grava por ĝuste kompreni ĝin. </p>
<p>Mi komparis diversajn proponojn al la problemoj de la pronomo-sistemo, fine pledante por la uzo de <i>ĝi</i> por paroli pri ne-specifaj personoj kiel preparvojo al la ĝenerala akcepto de la pri-homa uzo de <i>ĝi</i>, sed samtempe defendante la duman uzon de <i>ri</i> por paroli pri specifaj homoj de nekonata aŭ ne-duuma sekseco. </p>
<p>Rilate al la seksa signifo de substantivoj, la ĉefa problemo estas la klare virseksaj radikoj kiel <i>patro</i>, <i>frato</i>, <i>edzo</i> kaj <i>duko</i>, al kiuj mankas sekse neŭtralaj analogaĵoj. La de kelkaj praktikataj proponoj por solvi ĉi tiun problemon estas laŭ mia analizo mem tre problemaj, tiel ke mi ĉi tie prezentis kaj defendis novan proponon por solvi ĝin; kiel malpli radikalan alternativon al mia propono mi proponis la ekuzon de <i>ge-</i> en seksneŭtraliga funkcio ĉe tiuj klare virseksaj radikoj.</p>
<h3>Piednotoj</h3>
<p><sup>1</sup> La koncepto de markiteco estis unue enkondukita en la lingvosciencon de Nikolaj Trubetzkoy (1931) por la fonologia teorio. La ĉi tie uzata semantika markiteco-koncepto ŝuldiĝas al Roman Jakobson (1932).</p>
<p><sup>2</sup> <i>Malfermita</i> klaso de vortoj estas klaso, al kiu facile aldoniĝas novaj vortoj, dum al <i>fermita</i> klaso ne facile aldoniĝas novaj vortoj.</p>
<p><sup>3</sup> La sola escepto estas kelkaj figuraj multenombraj uzoj de substantivoj el la tria klaso, kiel ekzemple <i>la nepoj nin benos</i>. Ĉi tie <i>nepoj</i> ne estas uzataj en sia strikta senco kaj ankaŭ ne en la senco de <i>genepoj</i>, sed en la senco de <i>ajnaj personoj, kies vivotempo estas multe post la vivotempo de la parolanto</i>. Similaj ekzemploj estas <i>la filoj de Israelo</i> aŭ la uzo de <i>fratoj</i> en la Zamenhofa versaĵo <i>Al la fratoj</i>.</p>
<p><sup>4</sup> Mi uzas la de mi preferatan skemisman esprimon <i>inismo</i> tute samsignife al la tradicia esprimo <i>feminismo</i>.</p>
<p><sup>5</sup> La indonezia lingvo ankaŭ havas sekse markitajn substantivojn, sed tiuj plejparte venas de aliaj lingvoj, ekzemple la sanskrit-devenaj <i>putri</i> (&#8216;filino&#8217;) kaj <i>putra</i> (&#8216;filo&#8217;).  </p>
<p><sup>6</sup> La sola ŝanĝo, pri kiu mi konscias, estas ke <i>koko</i> origine estis virseksa (do apartenis al la tria supre menciita klaso de substantivoj), sed poste estis konformigita al la sistemo, laŭ kiu bestospecaj esprimoj ĝenerale estas sekse neŭtralaj (do ĝi transiris al la dua ĉi-supre menciita klaso, kie jam antaŭe estis la aliaj bestospecaj esprimoj).</p>
<p><sup>7</sup> Ĉiuokaze, la ideo interpreti la Fundamenton per metodoj venintaj el la interpretado de juraj tekstoj estas relative nova, elpensita de Helmut Welger en la 1990-aj jaroj, kaj daŭre estas nur marĝena fenomeno. Tial la nuntempa forta puŝado de ĉi tiu interpretmaniero fare de kelkaj individuoj kiel Bernardo Pabst kaj Andreas Kueck apenaŭ povas esti konsiderata kiel kontribuo al la konstanteco de la Esperanta lingvouzo.</p>
<p><sup>8</sup> Notu ke la <i>iĉ</i>-istoj ne plu povas diri <i>virsekseco</i>, ĉar por ili ankaŭ <i>viro</i> estas sekse neŭtrala, do ili anstataŭe diras <i>iĉeco</i>.</p>
<p><sup>9</sup> Mi unuafoje publike prezentis ĉi tiun proponon en Septembro en respondo al <a href="http://egalecen.wordpress.com/2014/08/04/kial-igi-riisto/">blogero</a> de la blogo <a href="http://egalecen.wordpress.com/">Egalecen</a>.</p>
<h3>Bibliografio</h3>
<p>Cooper, Robert. 1984. &#8220;The avoidance of androcentric generics.&#8221; <i>International Journal of the Sociology of Language</i>, 50: 5-20.<br />
Jakobson, Roman. 1932. &#8220;Zur Struktur des russischen Verbums&#8221;, en <i>Charistera Guglielmo Mathesio</i>, Prago, 74-84.<br />
Trubetzkoy, Nikolaj. 1931. &#8220;Die phonologischen Systeme.&#8221; <i>Travaux du Cercle Linguistique de Prague</i> 4: 96-116.</p>
]]></content:encoded>
					
					<wfw:commentRss>https://lingvakritiko.com/2014/10/16/esperanto-kaj-sekso/feed/</wfw:commentRss>
			<slash:comments>2</slash:comments>
		
		
			</item>
	</channel>
</rss>
