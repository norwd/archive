<?xml version="1.0" encoding="UTF-8"?><rss version="2.0"
	xmlns:content="http://purl.org/rss/1.0/modules/content/"
	xmlns:wfw="http://wellformedweb.org/CommentAPI/"
	xmlns:dc="http://purl.org/dc/elements/1.1/"
	xmlns:atom="http://www.w3.org/2005/Atom"
	xmlns:sy="http://purl.org/rss/1.0/modules/syndication/"
	xmlns:slash="http://purl.org/rss/1.0/modules/slash/"
	>

<channel>
	<title>Petro De Smedt &#8211; Lingva Kritiko</title>
	<atom:link href="https://lingvakritiko.com/author/petrodesmedt/feed/" rel="self" type="application/rss+xml" />
	<link>https://lingvakritiko.com</link>
	<description>Studoj kaj notoj pri la Internacia Lingvo • Esperantologio Interreta</description>
	<lastBuildDate>Tue, 15 Apr 2008 06:41:19 +0000</lastBuildDate>
	<language>eo</language>
	<sy:updatePeriod>
	hourly	</sy:updatePeriod>
	<sy:updateFrequency>
	1	</sy:updateFrequency>
	<generator>https://wordpress.org/?v=6.4.2</generator>
	<item>
		<title>Odo al Saĝaj Malpruduloj: La Granda Salto Antaŭen</title>
		<link>https://lingvakritiko.com/2008/04/15/odo-al-saghaj-malpruduloj-la-granda-salto-antauen/</link>
					<comments>https://lingvakritiko.com/2008/04/15/odo-al-saghaj-malpruduloj-la-granda-salto-antauen/#comments</comments>
		
		<dc:creator><![CDATA[Petro De Smedt]]></dc:creator>
		<pubDate>Tue, 15 Apr 2008 06:40:25 +0000</pubDate>
				<category><![CDATA[Oficialigoj]]></category>
		<category><![CDATA[Vortprovizo]]></category>
		<category><![CDATA[9OA]]></category>
		<category><![CDATA[Akademio]]></category>
		<category><![CDATA[Oficialigo]]></category>
		<guid isPermaLink="false">http://lingvakritiko.com/?p=80</guid>

					<description><![CDATA[Iu el la nezamenhofaj proverboj sonas: &#8220;Ardas je virkata vivofino, dezir&#8217; al freŝa bebmusino&#8221;. Mi preskaŭ certas ke la popola saĝa eldiro estas pendigita, eble sub ŝirma kurteneto, ĉe multaj el niaj akademiaj saĝuloj. Sed antaŭ unu jaro, la dekan de marto 2007, la kurteneto falis kaj montriĝis en plena brileco la deziro de niaj [&#8230;]]]></description>
										<content:encoded><![CDATA[<p>Iu el la nezamenhofaj proverboj sonas: &#8220;Ardas je virkata vivofino, dezir&#8217; al freŝa bebmusino&#8221;. Mi preskaŭ certas ke la popola saĝa eldiro estas pendigita, eble sub ŝirma kurteneto, ĉe multaj el niaj akademiaj saĝuloj. Sed antaŭ unu jaro, la dekan de marto 2007, la kurteneto falis kaj montriĝis en plena brileco la deziro de niaj olduloj. Ili publikigis la novan, <a href="http://akademio-de-esperanto.org/decidoj/9oa.html">Naŭan Oficialan Aldonon al la Universala Vortaro</a>, kaj ne plu povis kaŝi sian malprudecon. Ni laŭdu ilin, kaj ni ĝuu kun ili! Kiu do pensis ke en la Akademio oni nur, kaj hezite, diskutas pri la sekso de la anĝeloj, nun trovas pruvojn ke ili jes ja ankau pri multe pli konkretaj seksaĵoj okupiĝas!</p>
<p><span id="more-80"></span></p>
<p class="vortoligiloj">For la <a href="http://akademio-de-esperanto.org/decidoj/9oa.html#eufemismo">eŭfemismoj</a>! For la <a href="http://akademio-de-esperanto.org/decidoj/9oa.html#diskriminacii">diskriminacio</a> de <a href="http://akademio-de-esperanto.org/decidoj/9oa.html#cico">cico</a> kaj <a href="http://akademio-de-esperanto.org/decidoj/9oa.html#peniso">peniso</a>, de <a href="http://akademio-de-esperanto.org/decidoj/9oa.html#klitoro">klitoro</a> kaj <a href="http://akademio-de-esperanto.org/decidoj/9oa.html#orgasmo">orgasmo</a>, de <a href="http://akademio-de-esperanto.org/decidoj/9oa.html#pubo">pubo</a> kaj <a href="http://akademio-de-esperanto.org/decidoj/9oa.html#ruleto">ruleto</a>. Ni ĝuu la <a href="http://akademio-de-esperanto.org/decidoj/9oa.html#papriko">paprikojn</a> ĝis <a href="http://akademio-de-esperanto.org/decidoj/9oa.html#kramfo">kramfo</a> de la <a href="http://akademio-de-esperanto.org/decidoj/9oa.html#pankreato">pankreato</a>. Senhonte ni – nepra bezono por akademiano – parolu pri nia <a href="http://akademio-de-esperanto.org/decidoj/9oa.html#prostato">prostato</a> kaj <a href="http://akademio-de-esperanto.org/decidoj/9oa.html#beletro">beletro</a>. Vestita nure en <a href="http://akademio-de-esperanto.org/decidoj/9oa.html#pijhamo">piĵamo</a> ni eliru kaj ni <a href="http://akademio-de-esperanto.org/decidoj/9oa.html#pisi">pisu</a> en <a href="http://akademio-de-esperanto.org/decidoj/9oa.html#pavilono">pavilono</a> de la urba parko, post agrabla <a href="http://akademio-de-esperanto.org/decidoj/9oa.html#pikniko">pikniko</a>! Eĉ dum iu <a href="http://akademio-de-esperanto.org/decidoj/9oa.html#sesio">sesio</a> ni sur <a href="http://akademio-de-esperanto.org/decidoj/9oa.html#kompakta">kompaktan</a> diskon povos <a href="http://akademio-de-esperanto.org/decidoj/9oa.html#komenti">komenti</a> <a href="http://akademio-de-esperanto.org/decidoj/9oa.html#kohera">kohere</a> la <a href="http://akademio-de-esperanto.org/decidoj/9oa.html#menstrui">menstruojn</a> de nia <a href="http://akademio-de-esperanto.org/decidoj/9oa.html#boaco">boacoj</a> kaj <a href="http://akademio-de-esperanto.org/decidoj/9oa.html#bradipo">bradipo</a> dum la <a href="http://akademio-de-esperanto.org/decidoj/9oa.html#ekologio">ekologia</a> <a href="http://akademio-de-esperanto.org/decidoj/9oa.html#festivalo">festivalo</a>, kaj poste enmeti ĝin, kiel <a href="http://akademio-de-esperanto.org/decidoj/9oa.html#skecho">skeĉon</a>, en nian <a href="http://akademio-de-esperanto.org/decidoj/9oa.html#komputi">komputilon</a>. Ni povos montri <a href="http://akademio-de-esperanto.org/decidoj/9oa.html#foto">fotojn</a> de nia landa <a href="http://akademio-de-esperanto.org/decidoj/9oa.html#folkloro">folkloro</a> kaj senprobleme <a href="http://akademio-de-esperanto.org/decidoj/9oa.html#furzi">furzi</a> antaŭ la <a href="http://akademio-de-esperanto.org/decidoj/9oa.html#feki">fekado</a>. Vere ni do konstatas <a href="http://akademio-de-esperanto.org/decidoj/9oa.html#drasta">drastan</a> evoluon, kaj gajigan <a href="http://akademio-de-esperanto.org/decidoj/9oa.html#etoso">etoson</a> de la akademia <a href="http://akademio-de-esperanto.org/decidoj/9oa.html#etno">etno</a>! Sendube helpis <a href="http://akademio-de-esperanto.org/decidoj/9oa.html#hormono">hormonoj</a> aŭ <a href="http://akademio-de-esperanto.org/decidoj/9oa.html#insulino">insulino</a>, eble manĝado de <a href="http://akademio-de-esperanto.org/decidoj/9oa.html#kapsiko">kapsikoj</a> kaj <a href="http://akademio-de-esperanto.org/decidoj/9oa.html#kapsiko">kapsiketoj</a>? Dum la <a href="http://akademio-de-esperanto.org/decidoj/9oa.html#bankedo">bankedo</a> ni daŭrigu la decan frandadon de <a href="http://akademio-de-esperanto.org/decidoj/9oa.html#farcho">farĉitaj</a> <a href="http://akademio-de-esperanto.org/decidoj/9oa.html#avokado">avokadoj</a>, kaj <a href="http://akademio-de-esperanto.org/decidoj/9oa.html#blufi">blufu</a> pri la <a href="http://akademio-de-esperanto.org/decidoj/9oa.html#chasio">ĉasio</a> de nia <a href="http://akademio-de-esperanto.org/decidoj/9oa.html#glisi">glisilo</a>. <a href="http://akademio-de-esperanto.org/decidoj/9oa.html#leukemio">Leŭkemio</a> kaj <a href="http://akademio-de-esperanto.org/decidoj/9oa.html#kancero">kancero</a> kaj <a href="http://akademio-de-esperanto.org/decidoj/9oa.html#tumoro">tumoroj</a> ne tro okupu niajn pensojn. Se la <a href="http://akademio-de-esperanto.org/decidoj/9oa.html#adrenalino">adrenalino</a> troas ni povos iĝi <a href="http://akademio-de-esperanto.org/decidoj/9oa.html#agresi">agresemaj</a>, sed <a href="http://akademio-de-esperanto.org/decidoj/9oa.html#akupunkturo">akupunkturo</a> povos helpi nin. Se necese ne malproksime estas <a href="http://akademio-de-esperanto.org/decidoj/9oa.html#antibiotiko">antibiotikoj</a> kaj <a href="http://akademio-de-esperanto.org/decidoj/9oa.html#proteino">proteinoj</a>. Sen malfacilaj elturniĝoj ni povos <a href="http://akademio-de-esperanto.org/decidoj/9oa.html#frustri">nefrustrite</a> <a href="http://akademio-de-esperanto.org/decidoj/9oa.html#mesagho">mesaĝi</a> la uzon de <a href="http://akademio-de-esperanto.org/decidoj/9oa.html#kondomo">kondomoj</a> por eviti infekton pro <a href="http://akademio-de-esperanto.org/decidoj/9oa.html#aidoso">aidoso</a>. La <a href="http://akademio-de-esperanto.org/decidoj/9oa.html#prestigho">prestiĝo</a> de nia lingvo nepre ne suferos pro la <a href="http://akademio-de-esperanto.org/decidoj/9oa.html#lanchi">lanĉado</a> <a href="http://akademio-de-esperanto.org/decidoj/9oa.html#satelito">satelita</a> de la <a href="http://akademio-de-esperanto.org/decidoj/9oa.html#specifi">specifa</a> nova vorttrezoro. Tro longe ni konservis la vortojn en <a href="http://akademio-de-esperanto.org/decidoj/9oa.html#stoko">stoko</a>, <a href="http://akademio-de-esperanto.org/decidoj/9oa.html#strangoli">strangolis</a> la lingvon de nepruduloj, <a href="http://akademio-de-esperanto.org/decidoj/9oa.html#spekti">spektis</a> tra <a href="http://akademio-de-esperanto.org/decidoj/9oa.html#periskopo">periskopo</a> la <a href="http://akademio-de-esperanto.org/decidoj/9oa.html#organika">organikajn</a> <a href="http://akademio-de-esperanto.org/decidoj/9oa.html#nano">nanojn</a>, kiujn ni fakte devis <a href="http://akademio-de-esperanto.org/decidoj/9oa.html#omaĝi">omaĝi</a>. En la sekreta <a href="http://akademio-de-esperanto.org/decidoj/9oa.html#kampanjo">kampanjo</a> partoprenis <a href="http://akademio-de-esperanto.org/decidoj/9oa.html#japano">japanoj</a> en <a href="http://akademio-de-esperanto.org/decidoj/9oa.html#kimono">kimonoj</a> kaj <a href="http://akademio-de-esperanto.org/decidoj/9oa.html#chino">ĉinoj</a>, <a href="http://akademio-de-esperanto.org/decidoj/9oa.html#cirkumcidi">cirkumciditoj</a> el <a href="http://akademio-de-esperanto.org/decidoj/9oa.html#Israelo">Israelo</a>, <a href="http://akademio-de-esperanto.org/decidoj/9oa.html#burokrato">burokratoj</a> de <a href="http://akademio-de-esperanto.org/decidoj/9oa.html#Antarkto">Antarkto</a> kaj <a href="http://akademio-de-esperanto.org/decidoj/9oa.html#Usono">Usono</a>. Kiel kutime estis <a href="http://akademio-de-esperanto.org/decidoj/9oa.html#konekti">konekto</a> kun la tuta mondo. Sendube ili ne atendas <a href="http://akademio-de-esperanto.org/decidoj/9oa.html#shtormo">ŝtormon</a> kaŭzitan de <a href="http://akademio-de-esperanto.org/decidoj/9oa.html#shoki">ŝokitaj</a> <a href="http://akademio-de-esperanto.org/decidoj/9oa.html#championo">ĉampionoj</a> de pura lingvo! Tiuj ja kontraŭ sia <a href="http://akademio-de-esperanto.org/decidoj/9oa.html#alergio">alergio</a> prenu <a href="http://akademio-de-esperanto.org/decidoj/9oa.html#aspirino">aspirinon</a> kun la <a href="http://akademio-de-esperanto.org/decidoj/9oa.html#aperitivo">aperitivo</a> kaj metu sian <a href="http://akademio-de-esperanto.org/decidoj/9oa.html#miragho">miraĝon</a> en <a href="http://akademio-de-esperanto.org/decidoj/9oa.html#anuso">anuson</a> aŭ <a href="http://akademio-de-esperanto.org/decidoj/9oa.html#vagino">vaginon</a>! <a href="http://akademio-de-esperanto.org/decidoj/9oa.html#rezolucio">Rezolucio</a> pri tio estas preparita. Oni sukcesis konvinki la <a href="http://akademio-de-esperanto.org/decidoj/9oa.html#kvakero">kvakerojn</a> kaj tiel atingis la necesan <a href="http://akademio-de-esperanto.org/decidoj/9oa.html#kvorumo">kvorumon</a>, en teksto kun <a href="http://akademio-de-esperanto.org/decidoj/9oa.html#majusklo">majuskloj</a> kaj <a href="http://akademio-de-esperanto.org/decidoj/9oa.html#minusklo">minuskloj</a>. Kelkaj <a href="http://akademio-de-esperanto.org/decidoj/9oa.html#amendi">amendoj</a> necesigis <a href="http://akademio-de-esperanto.org/decidoj/9oa.html#algoritmo">algoritmon</a> kun strangaj <a href="http://akademio-de-esperanto.org/decidoj/9oa.html#kodo">kodoj</a>, kun <a href="http://akademio-de-esperanto.org/decidoj/9oa.html#ikso">iksoj</a>, <a href="http://akademio-de-esperanto.org/decidoj/9oa.html#ipsilono">ipsilonoj</a> kaj <a href="http://akademio-de-esperanto.org/decidoj/9oa.html#kuo">kuoj</a> por eviti <a href="http://akademio-de-esperanto.org/decidoj/9oa.html#vakuo">vakuon</a> en la definitiva <a href="http://akademio-de-esperanto.org/decidoj/9oa.html#versio">versio</a>. Post la sukceso <a href="http://akademio-de-esperanto.org/decidoj/9oa.html#salikoko">salikokoj</a> kun <a href="http://akademio-de-esperanto.org/decidoj/9oa.html#majonezo">majonezo</a> kaj <a href="http://akademio-de-esperanto.org/decidoj/9oa.html#shenoprazo">ŝenoprazo</a>, en <a href="http://akademio-de-esperanto.org/decidoj/9oa.html#farcho">farĉo</a> de <a href="http://akademio-de-esperanto.org/decidoj/9oa.html#melongeno">melongeno</a> estis plia plado dum vizito al <a href="http://akademio-de-esperanto.org/decidoj/9oa.html#kibuco">kibuco</a>. Iom kaŝe ili trinkis <a href="http://akademio-de-esperanto.org/decidoj/9oa.html#mateo">mateon</a>, kaj Bertilo ludis <a href="http://akademio-de-esperanto.org/decidoj/9oa.html#saksofono">saksofonon</a>! Tro longe ja <a href="http://akademio-de-esperanto.org/decidoj/9oa.html#stagni">stagnis</a> la lingvo, bone estas ke ni <a href="http://akademio-de-esperanto.org/decidoj/9oa.html#shalti">ŝaltis</a>, trinkante <a href="http://akademio-de-esperanto.org/decidoj/9oa.html#vodko">vodkon</a>, al pli alta rapideco. Ni tiru la <a href="http://akademio-de-esperanto.org/decidoj/9oa.html#zipo">zipon</a> kaj ekparolu kaj ekskribu akademie novstile, sed oficiale! <a href="http://akademio-de-esperanto.org/decidoj/9oa.html#testo">Teston</a> pri la (ne)neceso de la oficialigitaj vortoj vi povos <a href="http://akademio-de-esperanto.org/decidoj/9oa.html#skolto">skolte</a> fari, <a href="http://akademio-de-esperanto.org/decidoj/9oa.html#torturi">torturante</a> vin per reskribo de la teksto sen uzo de la novaj radikoj! Jen mia <a href="http://akademio-de-esperanto.org/decidoj/9oa.html#sugesti">sugesto</a>!</p>
<p class="noto">(La grasaj vortoj estas elementoj el la naŭa Oficiala Aldono al la Universala Vortaro. Ne estas mia kulpo ke sekskoloraj vortoj abundas!)</p>
]]></content:encoded>
					
					<wfw:commentRss>https://lingvakritiko.com/2008/04/15/odo-al-saghaj-malpruduloj-la-granda-salto-antauen/feed/</wfw:commentRss>
			<slash:comments>1</slash:comments>
		
		
			</item>
		<item>
		<title>Eppur, si muove! Kaj tamen, ĝi moviĝadas!</title>
		<link>https://lingvakritiko.com/2007/08/17/eppur-si-muove-kaj-tamen-ghi-movighadas/</link>
					<comments>https://lingvakritiko.com/2007/08/17/eppur-si-muove-kaj-tamen-ghi-movighadas/#comments</comments>
		
		<dc:creator><![CDATA[Petro De Smedt]]></dc:creator>
		<pubDate>Fri, 17 Aug 2007 08:06:21 +0000</pubDate>
				<category><![CDATA[Fundamento]]></category>
		<category><![CDATA[Vortaro]]></category>
		<guid isPermaLink="false">http://lingvakritiko.com/2007/08/17/eppur-si-muove-kaj-tamen-ghi-movighadas/</guid>

					<description><![CDATA[Kvankam ni ne rimarkas ĝin la tero vere daŭre moviĝas, kiel Galileo prave rimarkigis. Tiel ankaŭ lingvo nerimarkite moviĝadas malgraŭ la netuŝeblo de ĝia fundamento. Mi deziras atentigi pri kelkaj el tiuj fenomenoj. Eraroj korektiĝas. Ekde la komenco estis radiko(j) kiu(j) havis kontraŭdirojn inter la kvin tradukoj en la kvin bazaj lingvoj. Miogalo (vidu Hor. [&#8230;]]]></description>
										<content:encoded><![CDATA[<p>Kvankam ni ne rimarkas ĝin la tero vere daŭre moviĝas, kiel Galileo prave rimarkigis. Tiel ankaŭ lingvo nerimarkite moviĝadas malgraŭ la netuŝeblo de ĝia fundamento. Mi deziras atentigi pri kelkaj el tiuj fenomenoj.</p>
<p><span id="more-47"></span></p>
<h3>Eraroj korektiĝas.</h3>
<p>Ekde la komenco estis radiko(j) kiu(j) havis kontraŭdirojn inter la kvin tradukoj en la kvin bazaj lingvoj. <em>Miogalo</em> (vidu Hor. 221) ne havis saman signifon por franco kaj por germano. La oficialaj korektoj el la dudekaj jaroj igis la signifon sama por francoj kaj germanoj, sed ne jam por franco kaj ruso aŭ polo. Kaj teorie ankoraŭ nun estas tiel. PIV donas la ĝustan klarigon, sed la fundamento neniam estis oficiale korektita. La esperanto formo devenas de la scienca nomo de iu besto, kaj teorie Zamenhof povis ja difini la radikojn laŭ sia bontrovo, li povus indiki tablon per la vorto <em>seĝo</em>, kaj seĝon per la vorto <em>muro</em> ktp&#8230; sed tio ja estus kondukanta al bizara lingvo! Sed difini radikon per malsamsignifaj nacilingvaj vortoj ja neniel estis akcepteble. La praktiko tamen solvis la aferon kaj neniu plu vigilas pri tiu kontraŭdiro kaj uzas, se entute iam uzas!, <em>miogalo</em> por unu besto kaj <em>ondatro</em> por alia. La vorto <em>ondatro</em> intertempe jam longe enkondukiĝis, kvankam ne oficialiĝis. <strong>Unua moviĝo</strong>: enkonduko de nova(j) vorto(j).</p>
<h3>Densegaj nuboj kaŝas obskuraĵojn.</h3>
<p>Multaj verduloj estas konvinkitaj ke ili konas minimume ĉiujn radikojn el la Fundamento. Ili vivas en iluzio! Estas pluraj radikoj kiujn preskaŭ neniu konas! Kial ne? Nu, tutsimple, ĉar neniu plu bezonas ilin. Kial ne? Nu, ĉar la difinita nocio tute aŭ preskaŭ tute malaperis. Ekzemple <em>pliko</em> (vidu Hor. 214) en Zamenhofa tempo, en Pollando, inter la polaj judoj estis ofte renkontata afero. Atentu! Mi ne intencas insulti la polajn judojn, sed eĉ en la oficiala latina nomo de la malsano (<em>Plica polonica</em>), kaj ankaŭ en la oficiala nederlanda nomo (<em>Poolse haarvlecht</em>), ili (nu ja, sen la mencio ke temas pri Judo) aperas! <strong>Dua moviĝo</strong>: enmeto en rubujon de ne plu bezonataj vortoj.</p>
<h3>Al pli komforta sekura loko ŝoviĝo.</h3>
<p>Okazis ke radiko indikis aferon kiest ekvivalenta nomo en naciaj lingvoj por multaj homoj estis vualita en la cerba fundo, aŭ eĉ tie ne troviĝis. Tiel okazis por <em>krispo</em>. Mi bezonis preskaŭ du jarojn por elfosi la ĝustan nederlandan ekvivalenton &#8211; almenaŭ por unu el ambaŭ originalaj signifoj &#8211; tiel ke eĉ en mia nova eldono de la nederlanda fundamento ĝi ne tute ĝusta aperas (temas pri <em>ruche</em>). Sed, ekde la komenco, la adjektivo <em>krispa</em> estis tre taŭga, por indiki ekzemple la karakterizon de nigrulaj haroj. En praktiko nur tiu signifo restas konata. Por la originalaj signifoj de la substantivo: por unu enkondukiĝis alia, pli scienca, nomo (mesoentero) kaj la alia malofte uziĝas ĉar la objekto jam longe malaperis (la krispajn kolumojn kaj manumojn de la Renesanco). Pri <em>krispo</em> vidu Hor. 214. <strong>Tria moviĝo</strong>: parto de signifo iĝis ĉefa, preskaŭ sola restanta.</p>
<h3>Giganto akiras normalhomajn dimensiojn.</h3>
<p>La pioniroj en la antikva fundamenta tempo uzis la vorton <em>aspido</em> por indiki iun ajn venenan serpenton. PIV ĉiam ankoraŭ mencias, prave, tiun signifon, kiel duan signifon apud la indiko de iu pli preciza specio de serpento. Intertempe tamen plej granda parto de la serpentoj ricevis propran esperantan nomon, ankaŭ iuj venenaj, kiujn ni nun tamen normale ne plu misnomos aspidojn. En PIV enestas 22 nomoj de serpentoj. La fundamenta signifo de la vorto <em>korko</em> ne estas la materialo, ne estas ankaŭ la arbo, sed estas ŝtopilo (de botelo) de iu ajn materialo, dum nun neniu normala homo, kia mi, uzos la vorton por indiki ekzemple vitran ŝtopilon sed nur, eventuale, por indiki <em>ŝtopilon el korko</em>. Ni komprenas la vorton, nun, nur kiel nomon de materialo. Unu el la kialoj povas esti ke intertempe fabrikiĝis el tiu materialo ne nur ŝtopiloj, sed ankaŭ plandumoj kaj kaheloj&#8230; se mi rajtas uzi tiun lastan vorton, kontraŭe al PIV-a difino, por ĝi! En la U.V. troviĝas <em>firmo</em> kiel derivaĵo de la adjektivo <em>firma</em>. Kabe jam konsideras ĝin aparta radiko, kaj PIV agnoskas tion, sed aldonas ke nun oni por tiu nocio plej ofte uzas <em>firmao</em>-n. Alia ekzemplo: se en fundamenta tempo ni senĝene povis diri ke <em>leono estas (granda) kato</em> ni nun tamen devus diri ke <em>leono estas feliso</em>! La vorto <em>kato</em> indikas nun nur la doman ĉef(in)on. <strong>Kvara moviĝo</strong>: vortoj akiris pli malvastan, malpli ĝeneralan signifon.</p>
<h3>Samnomiĝo de parencoj.</h3>
<p>Normale oni pensus ke la malvastigo de signifoj estas la plej logika, ĉar en la komenco oni devis ja per malmulte da radikoj nomi multe da aferoj. Poste iuj el tiuj aferoj ricevis propran nomon kaj la originala vasta vorto povis iĝi pli malvasta. Tamen ankaŭ la kontraŭa movo estas tre ofta! En la fundamento aperas <em>gruo</em>, kun la eksplicita mencio ke temas pri birdo. En iuj naciaj lingvoj la aparta mencio ke temas pri birdo ne necesis, ĉar la aparato kiun ni nun ankaŭ <em>gruon</em> nomas en tiuj lingvoj havas apartan nomon, ne menciitan en la fundamento. Do nur la birda signifo de <em>gruo</em> estas fundamenta, eĉ se PIV erarigas nin pri tio! En aliaj lokoj, ekzemple kolofono, PIV klare distingas kaj traktas la aliajn novajn signifojn kiel homonimojn. En aliaj lokoj, ekzemple ĉe <em>preno</em>, PIV metas ĉiujn difinojn en sama artikolo, sed metas la asteriskon aparte nur ĉe la signifo kiu respondas al la fundamenta. <strong>Kvina moviĝo</strong>: al oficiala signifo aldoniĝis pliaj (neoficialaj) novaj signifoj.</p>
<h3>Oldiĝas ni, oldiĝas la lingvo.</h3>
<p>La plej facile rimarkita evoluo estas la arĥaikiĝo &#8211; aŭ he, he, ĉu mi devas skribi ar<strong>k</strong>aikiĝo? &#8211; de vortoj. La <em>signo de poŝto</em> verŝajne ne longe eltenis, sed iĝis rapide <em>poŝtmarko</em>, kaj nepre neniu plu volas uzi <em>ovujo</em> anstataŭ <em>ovario</em>. Tamen&#8230; ambaŭ estas fundamentaj kaj netuŝeblaj, kaj do nepre konservis sian signifon! Tiu fenomeno estas la plej konata rilate evoluon de lingvo, sed, kiel mi esperis montri, ĝi certe ne estas la sola. Ankaŭ la plej facile kontrolebla ĝi estas, sufiĉas noti la amason da fundamentaj kaj oficialaj vortoj kiuj estas indikitaj kiel evitendaj aŭ kiuj indikas preferindajn sinonimojn. <strong>Sesa moviĝo</strong>: iuj vortoj aŭ signifoj perdis la komplezon, la ŝaton de la parolantoj.</p>
<h3>Plej kaŝita nerimarkita kaŭrado.</h3>
<p>Kiam ni uzas vortojn kiajn <em>lampo</em> ni estas konvinkitaj ke ni perfekte obeas la fundamenton, perfekte estas en la linio de la fundamento. Pardonu, sed mi devos fortiri vin el via iluzio! La fundamenta signifo de <em>lampo</em> estas: <em>vazo kun meĉo kaj bruligebla fluidaĵo, por lumigi</em> (difino laŭ Kabe). En la fundamenta tempo la elektra lampo apenaŭ, aŭ tute ne, ekzistis! Kaj kiu pensas pri la antikva lumigilo uzante la vorton <em>lampo</em>? Mi supozas, sed ne certas, ke en la naciaj lingvoj la vorto restis ankaŭ por la evoluinta lumigilo. Jam pli malcerte tio estas por <em>piloto</em>. La <em>homo, kiu donas direkton al ŝipo</em> (originala signifo!) en PIV ankoraŭ estas unua signifo, sed aldoniĝis &#8211; sen pliaj komentoj &#8211; la moderna signifo de piloto de aviadilo. Nu en multaj naciaj lingvoj la originala <em>piloto</em> akiris alian nomon (en nederlanda: <em>loods</em>), kaj la malnova <em>piloto</em> ricevis novan modernan signifon! Fakte ni do, senscie, parolas nefundamente kiam ni uzas la vortojn lampo kaj piloto! Ankaŭ nacilingve tiuj aferoj estas malfacile konstateblaj! Necesas konsulti malnovajn vortarojn, ĉar la novaj senhonte adaptiĝis kaj prislentas tion. <strong>Sepa moviĝo</strong>: kaŝe la vortoj evoluigas sian signifon kun la evoluo de la socio!</p>
<h3>Vortaraj trompoj.</h3>
<p>Mi verkis artikoleton pri <em>pudingo</em>, argumentante ke la esperanta <em>pudingo</em> tre ofte ne respondas al naciaj <em>pu(d)ding</em>oj. Precipe (?) en la nederlanda estas tiel, ĉar la nederlanda <em>pudingo</em> en Esperanto estas <em>flaŭno</em>, kaj ne <em>pudingo</em>&#8230; laŭ la difino en PIV. Tute apogas min la nederlanda(j) norma(j) vortaro(j). Tamen&#8230; se oni konsultas nederlandan vortaron el la fundamenta tempo&#8230; tiam oni konstatas ke en tiu tempo ĝi respondis. En la paso de la tempo la signifo de <em>pudingo</em> evoluis en la naciaj lingvoj kaj en la nederlanda ĝi ŝoviĝis en la direkto de la esperanta <em>flaŭno</em>. La evoluo estis tiel forta ke la malnovaj signifoj (pli ol unu!) iĝis obskuraj, kaŝiĝis en nebuloj. La naciaj vortaroj sekvis la evoluon&#8230; kaj eble ni devos diri ke nia PIV ne sekvis ĝin, ke nia PIV konservative restis ĉe sia unua opinio. En praktiko certe estas tiel ke ne nur nederlandanoj uzas <em>pudingon</em> kun alia signifo ol la PIV-a. Jam diris Zamenhof en la proverbaro: <em>Popola kutimo havas valoron de leĝo</em> &#8211; kaj &#8211; <em>Popolo diras, Dio diras</em>. <strong>Oka moviĝo</strong>: popolo decidas, vortaro sekvas (sekvu?).</p>
<h3>Konklude.</h3>
<p>Esperanto do nepre evoluis kaj evoluas, tute same &#8211; eble pli malrapide? &#8211; kiel la naciaj lingvoj. Por ĉiu el la pritraktitaj kazoj pli da ekzemploj estas troveblaj se vi foje serioze rigardas la fundamenton (tiun ŝimitan libreton kiu kuŝas sub dika tavolo da polvo ie en via domo!). Eble rapide aldonenda: neniam estis la ideo de Zamenhof per la Fundamento ŝirmi la lingvon kontraŭ evoluo! Ĉu vi deziras ekzercon? Esploru foje <em>kazeo</em>-n. Ĉu vi, jes aŭ ne, ŝmiras ĝin sur vian buterpanon matene?</p>
]]></content:encoded>
					
					<wfw:commentRss>https://lingvakritiko.com/2007/08/17/eppur-si-muove-kaj-tamen-ghi-movighadas/feed/</wfw:commentRss>
			<slash:comments>3</slash:comments>
		
		
			</item>
		<item>
		<title>Sidante en pudingo, mi alvokas miajn savantojn!</title>
		<link>https://lingvakritiko.com/2007/07/18/sidante-en-pudingo-mi-alvokas-miajn-savantojn/</link>
					<comments>https://lingvakritiko.com/2007/07/18/sidante-en-pudingo-mi-alvokas-miajn-savantojn/#comments</comments>
		
		<dc:creator><![CDATA[Petro De Smedt]]></dc:creator>
		<pubDate>Wed, 18 Jul 2007 06:24:54 +0000</pubDate>
				<category><![CDATA[Terminologio]]></category>
		<category><![CDATA[Vortaro]]></category>
		<category><![CDATA[Vortprovizo]]></category>
		<guid isPermaLink="false">http://lingvakritiko.com/2007/07/18/sidante-en-pudingo-mi-alvokas-miajn-savantojn/</guid>

					<description><![CDATA[Taŭga esprimo, mi pensas, apud la kutimaj &#8220;sidi en peĉo, kaĉo, merdo&#8221;, por esprimi embarason, konfuziĝon. Mi estis embarasita, kiam mi konstatis ke ne ĉiu pensas pri sama afero kiam li aŭdas la vorton pudingo. Se mi aŭdas la vorton, mi pensas pri iu flava, vanilita, duonsolida, do ŝanceliĝema, dolĉa manĝaĵo, nevarma, varmeta aŭ malvarma [&#8230;]]]></description>
										<content:encoded><![CDATA[<p>Taŭga esprimo, mi pensas, apud la kutimaj &#8220;sidi en peĉo, kaĉo, merdo&#8221;, por esprimi embarason, konfuziĝon. Mi estis embarasita, kiam mi konstatis ke ne ĉiu pensas pri sama afero kiam li aŭdas la vorton <em>pudingo</em>. Se mi aŭdas la vorton, mi pensas pri iu flava, vanilita, duonsolida, do ŝanceliĝema, dolĉa manĝaĵo, nevarma, varmeta aŭ malvarma deserto, ŝutita sur teleron, aŭ ankoraŭ ripozanta en ujeto vitra, porcelana, kartona, plasta aŭ en granda poto, atendanta esti elkulerita de frandemul(in)o. Brito tamen, pensas pri tute alia afero&#8230; Kaj tamen, la vorto <em>pudingo</em> estas unu el la plej internaciaj, ĉar mi trovis ĝin en multege da lingvoj, iom aliformita foje, sed ĉiam rekonebla, eĉ en la japana kaj ĉina kaj slovaka kaj rusa kaj nederlanda, franca, itala, hispana. Tiel mi do malkovris ke la bona Dio, tamen en iu kolera momento, kiam li, en Babelo, decidis &#8220;<em>Ni malleviĝu do, kaj Ni konfuzu tie ilian lingvon, por ke unu ne komprenu la parolon de alia</em>&#8221; (Gen 11.7) ne nur zorgis ke la homoj parolu diversajn lingvojn, sed ankaŭ &#8211; kaj tio pli malofte estas rimarkata &#8211; ke ili uzu samajn vortojn por paroli pri malsamaj aferoj, kaj tiel plej efike konfuzu unu la alian!</p>
<p><span id="more-46"></span></p>
<p>Nun estus interese foje esplori ĉu la kuracilo de tiu dia damno, esperanto, sukcesis vere liveri rimedon por eliri el tiu mizero, por restarigi la interkompreniĝon&#8230; ĉar ankaŭ en esperanto ekzistas la vorto <em>pudingo</em>. En la praktiko mi konstatis&#8230; ke ne, ĉar ĉiu verdstelulo uzas la vorton laŭ (kaj kun) la signifo kiun ĝi havas en sia nacia lingvo&#8230; sed&#8230; li ne nepre pravas farante tiel! Ekzistas ja normlibro(j), kiu(j)n ĉiu verdstelulano estas supozata obei. Minimume oni obeu ja la fundamenton, pri la PIV oni ja povas diskuti! Estas do interese esplori la tutan situacion&#8230; kvankam mi ne flegas la iluzion ke mi ŝanĝos la kutimojn kaj rekondukos la gregon sur la ĝustan rektan vojon!</p>
<p>Sed ni eble unue reiru al la vorto sankciita de la dekkvina regulo de nia dekseslinia dekalogo, al la universala tutmonda vorto <em>pud(d)ing</em>. Laŭ la esploroj, aŭ inspirita sonĝo, de iu dokta filologo – li estu honorata – la etimo de la naciaj vortoj estus la angla <em>pudding</em>, kiu mem etimologie rilatas al malnovĝermana <em>pud</em>, kiu signifis <em>premi ion, kunpremi ion. </em>Jes, ja, la originala maniero por prepari iun ajn pudingon estis ke oni plenigis iun tolan sakon (tukon aranĝita kiel sako, per kunligado de la kvar anguloj) per kaĉo el lakto, faruno kaj/aŭ diversaj aliaj aferoj kaj ke oni metis la fermitan sakon (fermitan per ŝnuro aŭ firma ligado) en bolantan akvon. Cetere ankoraŭ nuntempe iuj pudingoj estas prefere tiel preparitaj (vidu la biblion de Aŭgusto Escoffier). En tia maniero oni ankaŭ plenigis (purigitajn, mi esperas) bestajn intestojn (post forpeno el la besto, kompreneble) per io (ekzemple miksaĵo de viando, spicoj kaj sango) kaj preparis ilin en la sama maniero. Jen la klarigo ke la angla vorto <em>pudding</em> ankaŭ indikas iujn specojn de kolbasoj, kaj ke la sangokolbaso en Francio ricevis la nomon <em>boudin</em>. Cetere tio estas la etimo de la esperanta nomo <em>budeno</em>!</p>
<p>Ni unue esploru la naciajn pudingojn, kaj ĉar la angloj ja estis sufiĉe grandanimaj por transdoni sian vorton al la tuta homaro ni unue esploru la anglajn, la boanglajn (kiuj precipe troviĝas en Usono) kaj la eksfianglajn (kiuj precipe manĝiĝas en Aŭstralio) pudingojn. La aŭtoritata deca Oksforda vortaro konas precipe du signifojn: 1. Mola aŭ iom rigida miksaĵo de bestaj aŭ legomaj ingrediencoj, precipe se miksitaj aŭ enfermitaj en faruno aŭ alia farunecaĵo, kuirita per boligado, vaporumado aŭ bakado 2. Intestoj de porko ktp, stufitaj kun avenfaruno, sango ktp. Alia aŭtoritata verko, la Norma Vortaro de Funk kaj Wagnalls (ofte nomata Collier), havas iom alian opinion. Ankaŭ ĝi du signifojn citas: 1. Dolĉigita kaj gustigita deserto de mola manĝaĵo, kutime faruneca 2. Intesto plenigita de spicita viando, sango ktp kaj kutime boligita aŭ stufita. La boangla, usona, vortaro prestiĝa, la Webster, donas malsamajn difinojn en la luksa eldono kaj en la popoleca. Por riĉaj doktuloj <em>pudding</em> estas dolĉa deserto, dika kaj mola, tipe konsistanta el faruno kaj lakto kaj foje fruktoj; por plebano temas pri deserto de mola, sponga, aŭ dikkremeca konsisto. Estas do fakte sufiĉe da malsamopinieco inter tiuj diversaj difinoj. Rapida vizito al la angla Vikipedio instruis al mi, kaj mi tendencas kredi ĝin, kvankam mi neniam manĝis sangokolbason kiel deserton, ke por anglo <em>pudding</em> estas sinonimo de <em>dessert</em>.</p>
<p>Por nederlandlingvanoj la nederlanda lingvobiblio dekretas ke <em>pudding</em> estu 1. Pasto de faruno aŭ pecigita pano, lakto, ovoj, rengraso ktp boligita aŭ bakita en stana muldilo, kaj petas ke oni komparu kun <em>plumpudding</em> 2. Miksaĵo de faruneca substanco (rizo, maizamelo, grio aŭ similaĵo) kaj lakto aŭ kremo kun gustigaĵoj, aŭ ankaŭ fruktsuko pretigita kun aglutinilo kaj, post malvarmiĝo, servita kiel deserto. Ĝi aldonas ke en 1668 la signifo estis: pasto de faruno, rengraso ktp metita en tuko kaj boligita.</p>
<p>Ni restu, provizore, ĉe la ĝermanidoj. La granda, dika, dudekkvarvoluma Brockhaus mirigis min! El ĉiuj konsultitaj verkoj ĝi estas la plej moderna, ĉar ĝi ŝajne nur konas la pudingon el plej moderna tempo. Unue ĝi deklaras ke la vorto devenas de la malnovfranca <em>boudin</em>, kiu (prave) signifas <em>kolbaso</em>, kaj tiam daŭrigas: normale pere de pudingpulvoro &#8211; prete miksita produkto (plej ofte el amelo kaj gustigaj elementoj) &#8211; farita dolĉaĵo, kiun oni miksas malvarme aŭ miksas kaj poste boligas. Iom mirigas min ke Brockhaus ne diras kun kio oni ĝin miksas! Supozeble la dietpudingo miksiĝas kun akvo, la normalpudingo kun lakto?</p>
<p>Ĉe la francoj la vorto estas konata, sed tamen iom konsiderata kiel fremdvorton. La bofrancoj kontraŭe (ili loĝas en Valonio) tre bone konas ĝin, kun la signifo kiun ĝi havas en la nederlanda. Laŭ Larousse <em>pudding</em> aŭ <em>pouding</em> estas deserto sukerita surbaze de faruno, sukero kaj butero en samgrandaj kvantoj, kaj ĝi estas garnita de fruktoj. La angla pudingo, aŭ plumpudding, estas karakterizita per uzado de bova graso. La Petit Robert, kiu ĉe doktuloj ĝuas plej bonan reputacion, distingas inter <em>pudding</em> kaj <em>pouding</em>. <em>Pudding</em> estas torto surbaze de faruno, ovoj, bovograso kaj sekvinberoj ofte parfumita per alkoholaĵo = plumpudding. <em>Pouding</em> estas maldelikata torto farita de bakistoj surbaze de malfreŝiĝinta pano. Mi aldonu ke mi konstatis ke ne ĉiuj francoj eĉ konas la vorton <em>pudding</em>, sed jes ja <em>flan</em>. Sed&#8230; mirige, nia estimata Escoffier ne uzas en sia libro, ankaŭ ne en la franca, la kategorion <em>flan</em>, sed abunde la kategorion <em>pudding</em> (en iuj receptonomoj li uzas la vorton <em>flan</em>).</p>
<p>La hispana sendiskuta aŭtoritato, la Réal, oficiala klariga vortaro de la hispana lingvo, konas <em>pudin</em>, aŭ <em>pudín</em> en du signifoj: 1. Dolĉaĵo kiu prepariĝas per biskvitoj aŭ pano metitaj en lakto kaj kun sukero kaj sekaj fruktoj 2. Simila plado, ne dolĉa. Kaj utile eble estas aldoni la difinon de <em>flan</em>: Deserto kiu prepariĝas per ovoflavaĵoj, lakto kaj sukero kaj kuiriĝas en bolbano, en iu muldilo, ĝenerale kovrita de karameligita sukero.</p>
<p>Kaj kio nun pri nia internacia <em>pudingo</em>? La Fundamento de Esperanto, en sia Universala Vortaro, ne konas pudingon. Sed jam en la unua oficiala aldono de la Akademio ĝi aperas. Tio tamen ne multe helpas nin, ĉar la aldonoj estas nur simplaj vortoj, sen la kvin kutimaj tradukoj nacilingvaj de la Fundamento. Sed, feliĉe, <em>pudingo</em> aperas en la vortaro de Kabe, kun la difino: Angla dolĉa manĝaĵo, preparita el faruno kaj sekvinberoj. Eble la recepto estas iom tro simpligita, sed almenaŭ estas klare pri kio temas. Por Verax <em>pudingo</em> nur povis esti sinonimo de <em>pudingŝtono</em>: Rokaĵo konsistanta el ŝtonetoj aglomeritaj en cimento (malfacile digestebla!). Tia petro, malgraŭ facilanimaj vortaristoj kiuj baptas ĝin pudingo, devus nomiĝi konglomeraĵo (aŭ eble rudito, psefito sed ankaŭ tiuj vortoj ne estas PIV-aj)).</p>
<p>Konklude: temas pri tuta familio de falsaj amikoj, de tuta falsa amikaro! Estus logike ke esperantistoj, en sia vortuzo, restu ĉe la PIV-a difino! Prefere oni uzu la vorton <em>pudingo</em> do por deserto, kies ĉefa ingredienco estas faruno, prepariĝas en muldilo kaj ne iĝis firma torto. La pladoj, <em>falsaj pudingoj</em>, kies ĉefa ingredienco estas lakto estu nomitaj <em>flaŭnoj</em>. Atentu! Ne kaptiĝu en la reton de alia falsa amiko, nome <em>flano</em>, ĉar tio estas tre vasta nocio laŭ PIV: ĉiu plata, maldika, rondforma bakaĵo el pasto. Kion mi komprenis (kaj nederlande komprenas) sub <em>pudingo</em> nepre en esperanto estas <em>vanila flaŭno</em>. Por la tre nutrigaj nedolĉaj pladoj kun ĉefa ingredienco iu viandaĵo oni povas uzi ekzemple <em>(banboligita) miksopoto</em>&#8230; Avantaĝo estas ke oni esprimos sin pli klare, eĉ se ankoraŭ multaj diversaj manĝaĵoj grupiĝos sub unu sola nomo.</p>
<p>Ĉu nun pro tiu malklareco ni devos <em>sidi en sakaĵoj sub cindro</em> kaj pensi ke nia lingvo malsukcesis pro manko de precizeco? Ne! tute ne! La ebleco esprimi sin malprecize, malklare estas nepra karakterizo de ĉiu nacia lingvo, kaj devas nepre ankaŭ ekzisti en esperanto! Pensu jam pri la vortoj <em>afero, aĵo, io</em>. Ili estas la plej ekstremaj vortigoj de malprecizeco, sed tamen absolute malhaveblaj en iu ajn lingvo. La vorto <em>pudingo</em> do estas, eĉ laŭ sia PIV-a difino, kolektiva vorto (kolektivovorto) kiu indikas multajn diversajn aferojn, kiujn oni povas precizigi per pli malvastsencaj vortoj, aŭ per aldonaj adjektivoj. Cetere nek la mondo nek vi mem pereos pro malĝusta uzo de vorto, plej gravas ĉu bongustis la afero!</p>
]]></content:encoded>
					
					<wfw:commentRss>https://lingvakritiko.com/2007/07/18/sidante-en-pudingo-mi-alvokas-miajn-savantojn/feed/</wfw:commentRss>
			<slash:comments>1</slash:comments>
		
		
			</item>
	</channel>
</rss>
