<?xml version="1.0" encoding="UTF-8"?><rss version="2.0"
	xmlns:content="http://purl.org/rss/1.0/modules/content/"
	xmlns:wfw="http://wellformedweb.org/CommentAPI/"
	xmlns:dc="http://purl.org/dc/elements/1.1/"
	xmlns:atom="http://www.w3.org/2005/Atom"
	xmlns:sy="http://purl.org/rss/1.0/modules/syndication/"
	xmlns:slash="http://purl.org/rss/1.0/modules/slash/"
	>

<channel>
	<title>Bertilo Wennergren &#8211; Lingva Kritiko</title>
	<atom:link href="https://lingvakritiko.com/author/bertilow/feed/" rel="self" type="application/rss+xml" />
	<link>https://lingvakritiko.com</link>
	<description>Studoj kaj notoj pri la Internacia Lingvo • Esperantologio Interreta</description>
	<lastBuildDate>Fri, 13 Oct 2023 11:14:40 +0000</lastBuildDate>
	<language>eo</language>
	<sy:updatePeriod>
	hourly	</sy:updatePeriod>
	<sy:updateFrequency>
	1	</sy:updateFrequency>
	<generator>https://wordpress.org/?v=6.4.2</generator>
	<item>
		<title>Landanoj, gentoj kaj kategorioj</title>
		<link>https://lingvakritiko.com/2009/06/13/landanoj-gentoj-kaj-kategorioj/</link>
					<comments>https://lingvakritiko.com/2009/06/13/landanoj-gentoj-kaj-kategorioj/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Sat, 13 Jun 2009 18:26:08 +0000</pubDate>
				<category><![CDATA[Terminologio]]></category>
		<category><![CDATA[Vortaro]]></category>
		<category><![CDATA[gentoj]]></category>
		<category><![CDATA[landnomoj]]></category>
		<category><![CDATA[popoloj]]></category>
		<category><![CDATA[Vortfarado]]></category>
		<guid isPermaLink="false">http://lingvakritiko.com/?p=103</guid>

					<description><![CDATA[En tiu ĉi kvara artikolo pri la Listo de Rekomendataj Landnomoj temos pri la du nomkategorioj, pri landanoj, popoloj kaj gentoj. (La unua artikolo estis La nova Akademia elpaŝo pri landnomoj. La dua estis Kio estas nova en la Listo de Rekomendataj Landnomoj? La tria estis Kial ne Luksemburgio?) Du kategorioj Kiel ĉiuj bone scias, [&#8230;]]]></description>
										<content:encoded><![CDATA[<p>En tiu ĉi kvara artikolo pri la <a href="http://www.akademio-de-esperanto.org/decidoj/landnomoj/listo_de_rekomendataj_landnomoj/"><cite>Listo de Rekomendataj Landnomoj</cite></a> temos pri <strong>la du nomkategorioj</strong>, pri <strong>landanoj</strong>, <strong>popoloj</strong> kaj <strong>gentoj</strong>.</p>
<p>(La unua artikolo estis <a href="/2009/05/17/la-nova-akademia-elpasho-pri-landnomoj/"><cite>La nova Akademia elpaŝo pri landnomoj</cite></a>. La dua estis <a href="/2009/05/22/kio-estas-nova-en-la-listo-de-rekomendataj-landnomoj/"><cite>Kio estas nova en la Listo de Rekomendataj Landnomoj?</cite></a> La tria estis <a href="/2009/05/24/kial-ne-luksemburgio/"><cite>Kial ne Luksemburgio?</cite></a>)</p>
<p><span id="more-103"></span></p>
<h3>Du kategorioj</h3>
<p>Kiel ĉiuj bone scias, la landnomoj en nia lingvo apartenas al du malsamaj vortfaraj kategorioj. Unuj nomoj estas <strong>landobazaj</strong>, ekzemple <em>Kanado</em>; aliaj estas <strong>gentobazaj</strong>, ekzemple <em>Francujo</em> (aŭ <em>Francio</em>). Tial oni parolas pri landanoj en du diversaj manieroj: En <em>Kanado</em> loĝas <em>kanadanoj</em> (kunmeto kun AN-sufikso), dum en <em>Francujo</em> (aŭ <em>Francio</em>) loĝas <em>francoj</em>. Tio estas sufiĉe detale klarigita en la <cite>Listo de Rekomendaj Landnomoj</cite>.</p>
<h3>Ĉu neregule?</h3>
<p>La dukategorieco de la landnomoj estas ofte kritikata. Multaj vidas en tio strangan neregulecon. Sed fakte tia dukategorieco estas normalaĵo en nia lingvo. Tute simile ni trovas du kategoriojn de il-vortoj: <em>“broso”</em> kaj <em>“aŭto”</em> k.a. apud <em>“kombilo”</em> kaj <em>“aviadilo”</em> k.a. Ankaŭ ist-vortoj estas tiaj: apud <em>“advokato”</em>, <em>“kirurgo”</em> kaj <em>“aktoro”</em> ni havas <em>“juĝisto”</em>, <em>“kuracisto”</em> kaj <em>“muzikisto”</em>. Plue ni havas <em>“idioto”</em> apud <em>“stultulo”</em>, <em>“judo”</em> apud <em>“kristano”</em>, <em>“restoracio”</em> apud <em>“manĝejo”</em>, <em>“soifo”</em> apud <em>“trinkemo”</em>, <em>“koto”</em> apud <em>“malpuraĵo”</em>, <em>“atomo”</em> apud <em>“sablero”</em>, <em>“rektoro”</em> apud <em>“lernejestro”</em>, <em>“sekretario”</em> apud <em>“kasisto”</em> apud <em>“prezidanto”</em> (tri kategorioj!), <em>“korekti”</em> apud <em>“ĝustigi”</em>, <em>“vazo”</em> apud <em>“florujo”</em> k.t.p.</p>
<p>Evidente tute ne ekzistas ia ajn regulo en nia lingvo, ke vortoj kun analoga signifo devas havi analogan vortfaran strukturon. Sur ĉiu ajn vortokampo rajtas kunekzisti vortoj kun radiko, kiu jam baze havas tian signifon, kaj vortoj kiuj estas formitaj el alisignifa radiko plus sufikso. Tiaj estas niaj landnomoj &#8211; kaj ankaŭ centoj kaj miloj da aliaj vortoj de aliaj signifokampoj. La supozita regulo, kiun malobeus la landnomoj, simple nenie ajn en nia lingvo ekzistas. Se iu do opinias, ke niaj dukategoriaj landnomoj prezentas neregulaĵon, tiam tiu devas opinii, ke la tuta lingvo estas unu granda neregula fuŝo. Kial tiam entute diskuti aparte pri landnomoj? Se oni volus tiun supozatan malregulaĵon korekti, oni devus la tutan lingvon rekonstrui de la unua vorto ĝis la lasta.</p>
<p>Persone mi forte dubas, ke entute eblas ellabori lingvon, en kiu ĉiu vortokampo estas unukategoria (krom se oni tute rezignas pri vortkunmetado). La kialo estas, ke la diversaj signifokategorioj ne estas klare distingeblaj unuj de la aliaj. En mia ĉi-antaŭa listo aperas homvortoj en pluraj kategorioj: istaj, anaj, ulaj kaj estraj. Jam istoj kaj estroj estas parte koincidaj. Ankaŭ vortoj anaj kaj istaj ofte estas ne tute klare distingeblaj (i.a. tial ni havas la sinonimojn <em>budhano</em> kaj <em>budhisto</em>).</p>
<p>Tiu, kiu imagas, ke eblas elfari ekzemple ĉiujn il-vortojn per IL-sufikso, bone pripensu, kiuj nocioj do vere apartenas al la kategorio &#8220;iloj&#8221;. La menciita <em>aviadilo</em> jam estas ne tute tipa il-vorto. Ĉu vere konvenus fari ĉiujn veturilajn vortojn per IL-sufikso: <em>boato</em>, <em>ŝipo</em>, <em>helikoptero</em>, <em>vagonaro</em> (nun kun AR-sufikso!) k.a.? Ĉu vere estus oportune havi bazan verbon <em>helikopteri</em>, el kiu necesus formi <em>helikopterilo</em>? Kio pri vortoj kiel <em>fingro</em> kaj <em>okulo</em>? Ĉu ili ne estas almenaŭ iel ilaj? Kio pri cerboj? Ĉu ili ne estas iaspecaj komput-il-oj? Ĉu do estu <em>fingrilo</em>, <em>okulilo</em> kaj <em>cerbilo</em>? Ĉu sekvos ankaŭ <em>krurilo</em>, <em>nazilo</em> kaj <em>vizaĝilo</em>? Kie estos la limo?</p>
<p>Tiu, kiu serioze opinias, ke la lingvo prefere estu regata de regulo pri unukategorieco, unue provu praktike elfari vortaron sufiĉe vastan laŭ tiaj principoj. Laŭ mi tio apenaŭ eblas. Kaj se iel tamen eblas elknedi tian vortaron, tiam eble montriĝos, ke tia unukategorieca lingvo praktike estos multe pli malbona ol nia nuna plurkategorieca Esperanto. Ĉiuokaze tia unukategorieca lingvo estus tute alia lingvo ol tiu, en kiu mi nun skribas.</p>
<h3>La Azia modelo</h3>
<p>Sed eble unukategorieco estus tamen bonvena kaj oportuna ĝuste sur la landnoma kampo. Multaj montras al la modeloj de pluraj lingvoj en Azio, en kiuj ĉiuj landnomoj (aŭ almenaŭ la vasta plimulto el ili) estas landobazaj. Tiel statas en la lingvoj ĉina, japana kaj korea. En ili oni uzas bazajn landnomojn, kaj aldonas ion similan al nia AN-sufikso (fakte simple la vorton &#8220;homo&#8221;) por krei nomojn de landanoj. Simple kaj klare. Ĉu ne idealo alstrebinda?</p>
<p>Eble. Efektive oni povas tiel agi jam nun surbaze de la <cite>Listo de Rekomendataj Landnomoj</cite>. Oni povas tute ignori la kategoriecon de la tieaj landnomoj, uzante ĉiam AN por krei landanovorton: <em>usonanoj</em>, <em>meksikanoj</em>, <em>francujanoj</em>, <em>pollandanoj</em>, <em>marokanoj</em>, <em>madagaskaranoj</em>, <em>somalujanoj</em> k.t.p. Tiaj formoj estas tute regulaj, eĉ Fundamentaj &#8211; la ekzemplo <em>Rusujanoj</em> aperas en la <cite>Fundamenta Ekzercaro</cite> <a id="notankro1" href="#notoFundamento">[1]</a> &#8211; kaj tute bone uzeblaj. La praktika uzo de landnomoj do jam nun povas esti unukategoria sen ia ajn reformo de la lingvo &#8211; tiel longe, ke oni vere parolas nur pri landanoj.</p>
<p>La afero tamen komplikiĝas, kiam oni konsideras ankaŭ la lingvonomojn, kiujn apenaŭ eblas ignori, kiam oni parolas pri tiu ĉi temo. Eĉ se oni elektas simple kaj rekte paroli ekzemple pri <em>Rusio</em> kaj <em>rusianoj</em>, tamen ne estas tute konvene diri <em>rusia lingvo</em> anstataŭ la nuna <em>rusa lingvo</em>. En Rusio ja ekzistas multaj aliaj lingvoj. Kredeble oni tamen restos ĉe la kutima formo <em>la rusa lingvo</em> bazita sur la gentovorto <em>rusoj</em>. Tio tamen kontrastas kun <em>Indonezio</em> kaj <em>indonezianoj</em> kaj <em>la indonezia lingvo</em>. Aŭ ĉu iu volas arbitre enkonduki gentovorton <em>indonezoj</em> eknomante la lingvon <em>la indoneza</em>? Por tute forigi la dukategoriecon, oni bezonus sufiĉe profunde ŝanĝi la lingvokutimojn, kaj tio ŝajnas al mi nerealisma. Ĉiuokaze oni ne povas atendi de la Akademio de Esperanto elpaŝojn kun radikalaj proponoj, kiuj tute ne sekvas la ĝisnunajn forte establitajn kutimojn pri landnomoj. Akademiaj rekomendoj devas esti firme ankritaj en la ordinara Esperanto de hodiaŭ.</p>
<p>Unu problemo, kiun devas alfronti ĉiu, kiu deziras refari la Esperantan sistemon de landnomoj kaj landanonomoj cele al plia simpleco kaj reguleco, estas, ke naivaj ideoj pri &#8220;unu lando &#8211; unu popolo &#8211; unu lingvo&#8221; ne kongruas kun la realo de nia kompleksa mondo. Multaj popoloj ne havas apartan lingvon. Multaj popoloj ne havas landon. Iuj popoloj havas pli ol unu landon. Multaj lingvoj estas transnaciaj kaj translandaj. Aliaj lingvoj estas parolataj en nur parto de lando. K.t.p.</p>
<p>Aparte problemas tiuj lingvoj, kiuj estas nomataj laŭ popolo sen responda lando. Ekzemple la hebrea lingvo ne povas esti renomita <em>la hebreuja/hebreia lingvo</em>, ĉar ia lando <em>Hebreujo/Hebreio</em> tute ne ekzistas. Ja ekzistas la lando <em>Israelo</em>, sed ne taŭgas renomi la hebrean <em>la israela lingvo</em>, ĉar tia simple ne estas ĝia nomo.</p>
<p>Simile la persan lingvon ne eblus renomi <em>la persuja/persia lingvo</em>, ĉar nuntempe tiu lando nomiĝas <em>Irano</em>.</p>
<p>Iel do devas tamen resti nomoj kiel <em>la hebrea</em> kaj <em>la persa</em>, kaj malantaŭ tiuj nomoj rekoneblas la gentonomoj <em>hebreoj</em> kaj <em>persoj</em>, kaj jen do tamen ni havas gentovortojn. Apenaŭ eblas eviti, ke la lingvo havu kaj landonomojn kaj gentonomojn. Kaj se ni tamen havos gentonomojn kiel <em>rusoj</em> kaj <em>ĉinoj</em>, kial ne vortekonomie formi la respondajn landnomojn el tiuj gentovortoj per sufikso: <em>Rusujo</em>, <em>Ĉinujo</em> (aŭ <em>Rusio</em>, <em>Ĉinio</em> per alia sinonima sufikso neoficiala)? Kaj tiel la dukategoria sistemo tamen montriĝas konvena.</p>
<p>Paroli iel nebule pri pli bona unukategoria sistemo, estas facile. Elfari ion tian ĝis la lasta detalo, alfrontante ĉiujn komplikaĵojn de la reala mondo, estas malpli facile.</p>
<h3>Ĉu komence estis nur unu kategorio?</h3>
<p>En mia kontribuo al la libreto <a href="http://www.bonalingvo.it/docs/rusojenrusujo.pdf"><cite>Rusoj loĝas en Rusujo</cite></a> <a id="notankro2" href="#notoRusoj">[2]</a> &#8211; publikigita ankaŭ <a href="/2007/11/04/la-landnoma-sufikso-ujo-en-instruado/">en <cite>Lingva Kritiko</cite></a> &#8211; mi skribis jene:</p>
<blockquote><p>En la komenca tempo la landonomoj en Esperanto apartenis al nur unu sola klaso: oni formis ĉiujn landonomojn en la sama maniero, per la sufikso <em>-ujo</em>, kiun oni aldonis al vorto por la koncernaj landanoj: <em>svedoj</em> loĝis en <em>Svedujo</em>, <em>japanoj</em> en <em>Japanujo</em>, <em>holandoj</em> en <em>Holandujo</em>, <em>braziloj</em> en <em>Brazilujo</em> kaj eĉ <em>amerikoj</em> loĝis en <em>Amerikujo</em>.</p></blockquote>
<p>Tiun informon mi ricevis de André Albault, kiu skribis jene en <cite>Studado pri landnomoj &#8211; Unua parto (1983 &#8211; 1986)</cite> <a id="notankro3" href="#notoAlbault">[3]</a>:</p>
<blockquote><p>Zamenhof en 1887 elektis unukategorian landnoman sistemon vere malsaman, forme kaj principe, de la efektiva uzado en la diversaj lingvoj: efektive ne nur li formis per -ujo absolute ĉiujn landnomojn, sed ankaŭ al absolute ĉiuj radikoj li trudis la signifon de popolnomoj: Ekz-e, <em>Amerikoj</em> en <em>Amerikujo</em>; <em>Holandoj</em> en <em>Holandujo</em>!</p></blockquote>
<p>Simile skribis Jan Werner en <a href="http://www.literatura.bucek.name/brno/landnomoj.htm"><cite>Sistemo de landnomoj en Esperanto</cite></a> <a id="notankro4" href="#notoWerner">[4]</a>:</p>
<blockquote><p>Nemultaj el ni scias, ke L. Zamenhof en la unua periodo de la movado por landnomoj praktikis sole la sufikson -uj, eĉ en la kazoj nenaturaj, ekz. Amerikujo, Brazilujo, Palestinujo. Tiu etapo daŭris ĝis la jaro 1895, kiam li mem konstatis, danke al siaj spertoj en korespondado, ke tiu sistemo estas neinternacia, artefarita. En Lingvaj Respondoj (1911) li sin esprimis: &#8220;Se mi dum longa tempo uzadis «Brazilujo», «Ĉilujo» ktp., mi konfesas nun, ke tio estis erara.&#8221;</p></blockquote>
<p>Kiam mi preparis tiun ĉi artikolon, mi pensis, ke mi eble pli zorge kontrolu tion. La formojn <em>Brazilujo</em> kaj <em>Ĉilujo</em> mi ja iafoje vidis &#8211; almenaŭ en la Lingva Respondo de Zamenhof <a id="notankro5" href="#notoLingvajRespondoj">[5]</a> &#8211; sed la plej ekstreman el tiuj formoj, <em>Amerikujo</em>, mi fakte neniam ie mem legis ĉe Zamenhof aŭ ĉe iu alia en nia frua literaturo. Mi do trakontrolis la tutan kolekton de la revuo <cite>La Esperantisto</cite> de la jaroj 1889 &#8211; 1895 <a id="notankro6" href="#notoLaEsperantisto">[6]</a>, serĉante efektivajn ekzemplojn de tia frua unukategoria uzo (nek Albault, nek Werner &#8211; nek mi mem en <cite>Rusoj loĝas en Rusujo</cite> &#8211; donis iajn ajn konkretajn fontindikojn de efektivaj aperoj de <em>Amerikujo</em>).</p>
<p>Se la asertoj de Albault kaj Werner pravas, tiam mi devus en <cite>La Esperantisto</cite> trovi abundon da konkretaj ekzemploj. Sed fakte mi trovis tie eĉ ne unu okazon de <em>Amerikujo</em>. Anstataŭe mi trovis jam plene establitan dukategorian sistemon de landnomoj! Ekzemple en la jaro 1890 oni povas legi pri <em>Suda Afriko</em>, ne <em>Afrikujo</em>.</p>
<p>En la jaro 1891 menciiĝas <em>Koĥinĥinanoj</em> kaj <em>Tonkinanoj</em>, evidente el la landoj <em>Koĥinĥino</em> kaj <em>Tonkino</em> (tiutempaj francaj kolonioj en la nuna Vjetnamujo).</p>
<p>Nu, Suda Afriko, Koĥinĥino kaj Tonkino eble ne kalkuliĝis kiel landoj, ĉar ili estis kolonioj. Sed poste aperis ankaŭ <em>U.S. Ameriko</em> &#8211; evidente mallongigo de <em>Unuigitaj Ŝtatoj de Ameriko</em> (ne <em>Amerikujo</em>), i.a. en la jaro 1892. Poste en la sama jaro 1892 aperas eĉ la sola nomo <em>Ameriko</em> kun la senco de nia nuna <em>Usono</em> kune kun la landnomoj <em>Kanado</em> kaj <em>Meksiko</em>:</p>
<blockquote><p>Bonegan rilaton inter la kapitalo kaj la laboro Ameriko dankas al modela, prudenta kaj forta organizacio de ligo de laboristoj, kiu, portante la nomon &#8220;Knights of Labor&#8221; (&#8220;kavaliroj de laboro&#8221;), tenas sin kiel eble plej malproksime kaj plej singarde de ĉiaj aferoj politikaj kaj religiaj [&#8230;] La organizacio, pri kiu ni parolas, okupas la tutan nordan Amerikon de oceano ĝis oceano, de Kanado ĝis Meksiko.</p></blockquote>
<p>Tie klare <em>Ameriko</em> kaj <em>norda Ameriko</em> celas la landon Usono, ne la kontinenton Ameriko.</p>
<p>Mi trovis ankaŭ <em>Aŭstralio</em>, <em>Holandano</em> (do ano de la lando <em>Holando</em>); <em>Siamo</em> (= la nuna Tajlando), <em>Kamboĝo</em>, <em>Paragvajo</em>, <em>Ugando</em>, <em>Novo-Zelandanoj</em> (do anoj de la lando <em>Novo-Zelando</em>); <em>Georgio</em> (la usona ŝtato); <em>Oranĝo</em> (iama regno en suda Afriko); <em>Monako</em> (rimarkinda ekzemplo de landobaza nomo en Eŭropo &#8211; Monako jam tiam delonge estis sendependa ŝtato); <em>Nepalo</em>, <em>Tibeto</em>, <em>Birmo</em>, <em>Koreo</em> (ĉiuj kiel nomoj de landoj, ne de landanoj aŭ gentoj); plurfoje aperis <em>Finlando</em> (kun unu N, sed estas malcerte, ĉu ĝi tiam estis landobaza aŭ eble gentobaza kun LAND anstataŭ UJ).</p>
<p>Aperis kompreneble ankaŭ multegaj landnomoj kun UJ-sufikso: <em>Rusujo</em>, <em>Svedujo</em>, <em>Anglujo</em>, <em>Bulgarujo</em>, <em>Francujo</em>, <em>Hispanujo</em>, <em>Bohemujo</em>, <em>Bavarujo</em>, <em>Badenujo</em>, <em>Bosnujo</em> kaj eĉ <em>Westfalujo</em> (kun W!); kaj ankaŭ formoj kiel <em>Alĝerujo</em>, <em>Tunisujo</em>, <em>Holandujo</em>, <em>Kanadujo</em>, <em>Meksikujo</em>, <em>Tasmanujo</em> kaj <em>Nova Zelandujo</em>, kiuj nuntempe ne plu uziĝas. Oni trovas en 1895 ankaŭ <em>Koreujo</em> apud <em>Ĥinujo</em> kaj <em>Japanujo</em>.</p>
<p>Sed nenie mi trovis la formon <em>Amerikujo</em>.</p>
<p>Ĉiuokaze en <em>La Esperantisto</em> de tiuj fruaj jaroj, kiuj konsistigas la unuajn jarojn de efektiva uzado de Esperanto, regis plena dukategorieco ĉe la landnomoj. Oni ja hezitis ĉe pluraj landnomoj pri la ĝusta kategorielekto (<em>Holando</em> konkurencis kun <em>Holandujo</em>, <em>Koreo</em> kun <em>Koreujo</em> k.t.p.), sed neniel oni povas paroli pri unukategoria sistemo, en kiu ĉiuj landnomoj havis UJ-sufikson, kaj en kiu ĉiuj tiaj radikoj nomis landanojn.</p>
<p>Nu, ne ĉiuj el tiuj tekstoj estas Zamenhofaj, sed ni scias, ke Zamenhof redaktadis tiun revuon, kaj ke lia lingvouzo estis senkonkurence la plej grava modelo por la tiutempaj Esperantistoj.</p>
<p>Mi traserĉis ankaŭ ĉiujn tiutempajn Zamenhofaĵojn en la <cite>Originala Verkaro</cite> <a id="notankro7" href="#notoOriginalaVerkaro">[7]</a> kaj en la koncernaj volumoj de Zamenhofaĵoj eldonitaj de ludovikito <a id="notankro8" href="#notoLudovikito">[8]</a>. Sed ĉio statas tie tute same kiel en <em>La Esperantisto</em>. Jen grava ekzemplo en privata korespondaĵo de Zamenhof al Majnov la 15an de Majo 1889:</p>
<blockquote><p>En Ameriko kaj Aŭstralio nia lingvo havas adeptojn sed ili ĉiuj sendis al mi nur promesojn simplajn (ne senkondiĉe).</p></blockquote>
<p>Mi devas konkludi, ke se iam komence Zamenhof celis unukategorian sistemon de landnomoj, kaj se li iam uzis, aŭ intencis uzi, <em>Amerikujo</em> kiel nomon de lando, tiam tio estis afero de ekstreme mallonga tempo tuj post la apero de la Unua Libro <a id="notankro9" href="#notoUnuaLibro">[9]</a>. Sed tiu supozata frua uzado lasis apenaŭ iajn ajn spurojn. Estas tial multe pli kredeble, ke Zamenhof neniam intencis, nek praktikis, ion tian. Sekve la nuna dukategoria sistemo vere estas la origina Zamenhofa sistemo de landnomoj en Esperanto. Estas diferencoj nur en detaloj, ne en principoj.</p>
<h3>Ĉu eblus uzi nur gentobazajn landnomojn?</h3>
<p>Surprize ofte mi renkontis en diskutoj pri landnomoj la ideon, ke prefere ni transiru al unukategoria sistemo, en kiu ĉiuj landnomoj estu gentobazaj, ĉiuj kun UJ-sufikso &#8211;  aŭ eble ĉiuj kun I-sufikso, aŭ eventuale ĉiuj kun fina radiko LAND, depende de la gusto de la proponanto.</p>
<p>Tio estas tre drasta ideo, kiu enkondukus ion tute novan en nian lingvon. Unukategoria uzo kun nur landobazitaj nomoj estas jam nun facile praktikebla sen vere reformi ion ajn en la ordinara lingvo, sed unukategoria uzo kun nur gentobazaj nomoj signifus drastan rekonstruadon de nia lingvo.</p>
<p>Plej ofte, kiam mi renkontis tiajn ideojn, temis vere pri tio, ke la proponanto tute ne konsciis, ke la vasta plimulto el la efektive uzataj landnomoj en Esperanto estas landobazaj. Tio, ke la plimulto el la landoj en Eŭropo havas gentobazajn nomojn, povas krei la iluzion, ke gentobazaj nomoj estas normalaj, dum landobazaj estas esceptoj, kiujn oni povus simple korekti. Se oni rigardas la tutan mondon, oni vidas, ke statas rekte kontraŭe. Tiu, kiu ial deziras ekuzi UJ ĉe ĉiuj nomoj (aŭ I ĉe ĉiuj nomoj), do kreas al si vere grandan kaj malfacilan taskon de reformado.</p>
<p>Krome, kaj kredeble eĉ pli grave, tia sistemo &#8211; ĝuste kiel rimarkigis Albault &#8211; estus unika por nia lingvo. Oni ĉiam estu singarda pri diraĵoj, kiuj enhavas vortojn kiel &#8220;ĉiuj&#8221; kaj &#8220;neniuj&#8221;, sed mi tamen kuraĝas aserti, ke tia landnoma sistemo ekzistas en neniu homa lingvo. Kial do provi trudi ion tian al Esperanto? Tio faciligus nenion ajn por iu ajn.</p>
<h3>Ĉu <em>ruso</em> = <em>rusujano</em>?</h3>
<p>La tria el la kvar bazaj principoj en <a href="http://www.akademio-de-esperanto.org/decidoj/landnomoj/rekomendoj.html"><cite>Rekomendoj pri landnomoj</cite></a> <a id="notankro10" href="#notoRekomendoj">[10]</a> (<a href="/2009/05/17/la-nova-akademia-elpasho-pri-landnomoj/">menciitaj en mia unua artikolo</a>) tekstas jene:</p>
<blockquote cite="http://www.akademio-de-esperanto.org/decidoj/landnomoj/rekomendoj.html#rekomendo3"><p>La Akademio rekomendas konsideri, ke la signifo-rilatoj inter la landnomoj kaj la koncernaj landano-nomoj ĉiam estas principe la samaj, kiu ajn estas la kategorio de la landnomoj. Ekz-e, <em>Angl-ujo / -io &#8212; Angl-oj</em> kaj en la alia kategorio <em>Nederland-o &#8212; Nederland-anoj</em>.</p></blockquote>
<p>Tiu rekomendo konsternis multajn, ĉar ĝi ŝajnas diri, ke estas &#8211; aŭ estu &#8211; nenia signifodiferenco inter ekzemple <em>ruso</em> kaj <em>rusujano</em>. Tion rekte kontraŭas <a href="http://www.akademio-de-esperanto.org/fundamento/ekzercaro.html#av-1317">ekzemplo en la Fundamenta Ekzercaro</a> <a href="#notoFundamento">[1]</a>:</p>
<blockquote cite="http://www.akademio-de-esperanto.org/fundamento/ekzercaro.html#av-1317"><p>Germanoj kaj francoj, kiuj loĝas en Rusujo, estas Rusujanoj, kvankam ili ne estas rusoj.</p></blockquote>
<p>Tiu ekzemplo eksplicite instruas, ke ja estas diferenco, eĉ grava, inter <em>ruso</em> kaj <em>Rusujano</em> (aŭ <em>rusujano</em>, se oni preferas minusklan skribon). Do, aŭ la tria Akademia principo estas kontraŭ-Fundamenta, aŭ ĝi signifas ion alian ol oni eble unualege supozas.</p>
<p>La teksto fakte ne rekte komparas <em>ruso</em> kun <em>rusujano</em>, sed pli ĝuste <em>anglo</em> kun <em>nederlandano</em>. <em>Anglo</em> do rilatas al sia lando, <em>Anglujo</em>, principe same kiel <em>nederlandano</em> rilatas al sia lando, <em>Nederlando</em>. La Akademio rekomendas rigardi tiujn rilatojn kiel principe egalajn.</p>
<p>Ĉu tio faras diferencon? Laŭ mi jes. Mi volas ĉi tie prezenti mian interpreton. Mi ree atentigas, ke tiu ĉi, kaj ĉiuj aliaj artikoloj en tiu ĉi artikolserio, estas miaj propraj komentoj de la Akademiaj decidoj.</p>
<h3>Kiajn signifojn havas niaj gentaj kaj popolaj vortoj?</h3>
<p>Vortoj ofte havas pli ol unu signifon, aŭ pli ol unu signifonuancon. Iuj Esperantistoj ne aprezas, ke tio validas ankaŭ por la Internacia Lingvo, sed tiel ja estas. Lingva fakto. Ankaŭ popolvortoj kiel <em>ruso</em> kaj <em>anglo</em> estas tiaj. Oni ĝenerale nomas ilin &#8220;gentovortoj&#8221; aŭ &#8220;gentonomoj&#8221;, sed kio do estas gento? Tio ne estas facila demando. Temas pri sufiĉe nebula kaj varisenca ideo. Jen difino el PIV 2005 <a id="notankro11" href="#notoPIV2005">[11]</a>:</p>
<blockquote><p>Homa grupo, havanta difinitajn historiajn kaj kulturajn tradiciojn, inter kiuj troviĝas la mito pri komuna origino.</p></blockquote>
<p>Tio sufiĉe bone trafas la kernan ideon. La praktiko tamen estas tre diverseca, kaj se oni provas klare diferencigi la vorton <em>gento</em> disde ĝiaj parencoj <em>nacio</em>, <em>etno</em> kaj <em>popolo</em>, kaj precipe se oni provas konkrete apliki tiujn vortojn al efektivaj homgrupoj en diversaj mondpartoj kaj en diversaj epokoj, tiam oni renkontas multajn problemojn kaj malklaraĵojn. Kiuj homoj estas germanoj? Kiuj estas araboj? Kiuj estas hindoj? Kiuj estas ĉinoj? Kiuj estas hebreoj? Tiaj demandoj ne estas facilaj, kaj la konkretaj uzoj tre varias. La ĉefa kialo estas, ke tiaj homgrupoj estas inter si tre malsimilaj, kaj la diversaj &#8220;difinoj&#8221; de tiuj gentoj (aŭ etnoj aŭ nacioj aŭ popoloj) uzas inter si draste malsamajn kaj variajn kriteriojn.</p>
<p>Por povi iel elturniĝi el tiu problemaro necesas unuavice konsciiĝi, ke la opinioj estas diversaj, kaj ke ne ekzistas definitivaj respondoj. Ne ekzistas unu sola ĝusta difino de ekzemple <em>ĉino</em>. Ne ekzistas unu sola prava maniero kompreni ekzemple la vorton <em>arabo</em>. <em>Germano</em> havas malsamajn signifojn por malsamaj homoj, kaj en malsamaj kuntekstoj. Bona vortaro ne provu eltrovi kaj fiksi unu solan por ĉiuj ĉiam validan difinon de tiaj vortoj. Ĝi povas nur prezenti kelkajn difinojn, ne tro rigore vortumitajn.</p>
<p>Por nia nuna celo gravas precipe, ke la efektiva uzo de tiaj vortoj etendiĝas de la eble plej tipa, plej fakeca, <strong>etna</strong>, difino, kiu estas pli-malpli la difino en PIV 2005, ĝis pure <strong>landana</strong> signifo.</p>
<p>En praktika ordinara uzado, en ĉiutaga nefakeca parolado kaj skribado, tiaj vortoj kiel <em>ĉino</em>, <em>anglo</em>, <em>germano</em>, <em>hindo</em> k.t.p. oftege simple signifas <em>ĉinujano</em>, <em>anglujano</em>, <em>germanujano</em>, <em>hindujano</em> k.t.p. Tre ofte oni simple ne celas diri ion ajn pri etneco, sed nur interesiĝas pri landaneco, kaj tiam ofte oni uzas tiajn baze gentajn vortojn kun pure landana senco.</p>
<p>Jen frapa ekzemplo el la plej frua periodo de nia lingvo: En longa listo de abonantoj publikigita en <cite>La Esperantisto</cite> en 1892 <a id="notankro12" href="#notoAbonantoj">[12]</a> aperas la titolo <em>Rusoj</em>. Kelkaj abonantoj sub tiu titolo havas tamen klare ne-rusajn nomojn. Aparte rimarkindas la abonanto &#8220;de Wahl, E.&#8221; en &#8220;St. Peterburgo&#8221;. Temas pri la konata Edgar de Wahl (aŭ Edgar von Wahl), kiu estis balta-germana, ne rusa, sed ja rusujano. Tamen oni metis lin kun la rusoj. La kialo estas, ke tiukuntekste oni atentis nur la landanecon, uzante la vorton <em>rusoj</em> kun la signifo &#8220;rusujanoj&#8221;. Efektive ni trovas en la sama listo ankaŭ la eĉ pli konatan &#8220;Zamenhof, L.&#8221; kalkulitan kiel ruso. La sama listo estis daŭrigita en la postaj numeroj kun <em>Germanoj</em>, <em>Svedoj</em>, <em>Francoj</em> k.t.p. Ĉiufoje oni atentis nur la adreson, ne la (ofte nekonatan) gentan apartenon.</p>
<p>Tiaspeca simpleca uzo estas ofta tra nia tuta historio, kaj parole kaj skribe. Jen ekzemplo tre freŝdata, el revuo <cite>Esperanto</cite> en 2009 <a id="notankro13" href="#notoRevuoEsperanto">[13]</a>:</p>
<blockquote><p>Por partopreni ĝin [la 8-an Internacian Himalajan Renkontiĝon] venis 23 esperantistoj el 5 landoj: 12 japanoj, 5 koreoj, 3 danoj, 2 germanoj kaj 1 baratano. Dum la tuta programo akompanis ilin 9 nepalanoj.</p></blockquote>
<p>Mi estas sufiĉe certa, ke tie la vortoj <em>japanoj</em>, <em>danoj</em>, <em>germanoj</em> k.t.p. estas elektitaj surbaze de la loĝloko (eble civitaneco) de la koncernaj esperantistoj. Mi forte dubas, ke oni esploris la efektivan gentan apartenon de tiuj 23 esperantistoj. La apudmeto de kelkaj &#8220;gento&#8221;-vortoj kaj du AN-kunmetoj (<em>baratano</em> kaj <em>nepalanoj</em>) firmigas tiun interpreton.</p>
<p>Jen ekzemplo el <cite>La Ondo de Esperanto</cite> de 2006 <a id="notankro14" href="#notoOndoDeEsperanto">[14]</a>:</p>
<blockquote><p>Germanoj jubileis en Brunsviko</p></blockquote>
<p>Tio estas titolo de artikolo pri la 83a Germana Esperanto-Kongreso, kie jubileis membroj de la Germana Esperanto-Asocio, en kiu kompreneble povas membri ĉiu ajn sendepende de lia aŭ ŝia genta aparteno. La vorto <em>Germanoj</em> tie uziĝis en tute ĝenerala, ĉiutageca, negenta, pure landana signifo. Tute normala kaj ofta afero. Tute ne temas pri eraro.</p>
<p>Ni revenu al la Fundamenta Ekzercaro, el kiu mi antaŭe citis ekzemplon, kiu uzas la vortojn <em>rusoj</em> kaj <em>rusujanoj</em> kun klare diferencaj signifoj respektive genta kaj landana. La sama vorto <em>rusoj</em> uziĝas ankaŭ en <a href="http://www.akademio-de-esperanto.org/fundamento/ekzercaro.html#ekzerco40">alia ekzemplo en la Ekzercaro</a>:</p>
<blockquote cite="http://www.akademio-de-esperanto.org/fundamento/ekzercaro.html#ekzerco40"><p>La rusoj loĝas en Rusujo kaj la germanoj en Germanujo.</p></blockquote>
<p>Tiu ekzemplo estas senkunteksta, kaj ne eblas vere pruvi, kian sencon Zamenhof tie volis doni al la vortoj <em>rusoj</em> kaj <em>germanoj</em>. Sed se oni provas tiufraze interpreti la du vortojn en rigore genta senco, la frazo fariĝas iom stranga. Laŭ mi oni pli-malpli devas kompreni <em>la rusoj</em> kiel &#8220;ĉiuj rusoj&#8221;, kaj <em>la germanoj</em> kiel &#8220;ĉiuj germanoj&#8221;. Temas pri ĝeneralaj eldiroj pri tiuj popoloj. Sed tute ne estas vero, ke ĉiuj rusoj en genta senco loĝas en Rusujo. Kaj tute ne pravas, ke ĉiuj gentaj germanoj loĝas en Germanujo (efektive ne malmultaj el ili loĝas en Rusujo). Vere senprobleman sencon la frazo havas nur se oni komprenas ĝin en tia ĉiutageca, nefakeca, neetna senco, kiun havas la citita titolo el la Ondo de Esperanto. La vorto <em>rusoj</em> signifas &#8211; laŭ mi &#8211; simple &#8220;rusujanoj&#8221; en tiu dua Fundamenta ekzemplo. Laŭ mi la Fundamenta Ekzercaro donas al ni ekzemplojn de ambaŭ flankoj de la vasta gamo de signifoj, kiujn povas havi vortoj kiel <em>rusoj</em> kaj <em>germanoj</em>: En kunteksto, kie gravas la genteco, oni uzas tiajn vortojn en rigore genta senco, sed en kuntekstoj, en kiuj genteco tute ne rolas, aŭ malgravas, oni ofte uzas ilin kiel simplajn landanovortojn.</p>
<p>Jen plia ekzemplo el parolado Zamenhofa en 1908 <a id="notankro15" href="#notoDresdeno">[15]</a>:</p>
<blockquote><p>Estas vero, ke poste en la daŭro de tre longa tempo nia ideo en ĉi tiu lando ŝajnis tute mortinta; sed en la lastaj jaroj ĝi tie ĉi denove vigle reviviĝis, kaj ni havas plenan esperon, ke post nia nuna kongreso, kiam la germanoj ekkonos nin pli proksime kaj konvinkiĝos per siaj propraj okuloj kaj oreloj, ke ni ne estas iaj teoriaj fantaziuloj, nia afero ĉi tie ekfloros ne malpli potence, ol en la aliaj grandaj landoj, kaj en la komuna ĉiuhoma afero Germanujo baldaŭ okupos unu el la plej honoraj lokoj.</p></blockquote>
<p>Kiu volas aserti, ke Zamenhof tie parolis nur pri gentaj germanoj? Mi vetas, ke li simple celis ĉiujn homojn en Germanujo. Kaj mi vetas, ke ĉiuj, kiuj iam legis tiun tekston, komprenis ĝin ĝuste tiel.</p>
<p>Oni rimarku, ke iuj &#8220;gentaj&#8221; vortoj fakte tute ne estas gentaj. Vortoj kiel <em>belgoj</em> kaj <em>svisoj</em> vere signifas nur respektive &#8220;belgujanoj&#8221; kaj &#8220;svislandanoj&#8221;. Tiuj vortoj estas &#8220;tegmentaj&#8221; esprimoj por la diversaj gentoj en tiuj landoj. En Belgujo loĝas kaj nederlandlingvanoj kaj franclingvanoj. La unua gento nomiĝas <em>flandroj</em>, kaj la dua nomiĝas <em>valonoj</em>. En Svislando estas ankoraŭ pli da gentoj. <em>Svisoj</em> ili estas nur en la senco &#8220;svislandanoj&#8221;. Iom simile statas pri la vorto <em>skandinavoj</em>, kiu estas kuna nomo por ĉiuj popoloj en Skandinavujo, kaj la vorto <em>baltoj</em>, kiu estas komuna por la estonoj, latvoj kaj litovoj de Baltujo.</p>
<p>Fine menciindas, ke nomoj de gentoj povas ŝanĝi sian signifon. La gento <em>britoj</em> origine estis kelta popolo en antikva Britujo. Nuntempe tiu vorto indikas ajnan britujanon. Plej multaj nunaj britoj ne estas de kelta deveno, sed pli ofte de ĝermana deveno. Alia ekzemplo estas la vorto <em>egiptoj</em>. La nunaj egiptoj estas arablingvanoj (kaj islamanoj), dum la pratempaj egiptoj parolis la egiptan lingvon (nur malproksime parencan al la araba) kaj havis aliajn religiojn. El la tiutempa egipta lingvo devenas la nuna <em>kopta</em> lingvo uzata de la <em>koptoj</em>, kristana malplimulto en Egiptujo. La du vortoj <em>egiptoj</em> kaj <em>koptoj</em> estas historie la sama vorto, kion oni facile rekonas pro la preskaŭ samaj konsonantoj (&#8220;g-p-t&#8221; kaj &#8220;k-p-t&#8221;). La efektivaj sencoj de la du vortoj estas do difinitaj de kompleksaj landandaj, gentanaj kaj religiaj faktoroj, kiuj draste variis de unu epoko al alia.</p>
<h3>Ankaŭ AN-vortoj estas plursencaj</h3>
<p>Ĉio, kion mi skribis ĉi-antaŭe pri gentaj vortoj kiel <em>rusoj</em> kaj <em>francoj</em>, fakte validas tute same ankaŭ pri AN-kunmetoj kiel <em>nederlandanoj</em> kaj <em>birmanoj</em>. La kerna signifo de tiaj vortoj estas &#8220;ano de la koncerna lando&#8221;, sed en la praktiko oni ne malofte uzas ilin kun genta senco. Tio okazas, kiam por la koncerna gento mankas baza vorto.</p>
<p>La ĉefa popolo de ekzemple Nederlando estas tute same genta kiel ekzemple la germanoj aŭ la francoj. La popolo de Islando formas propran genton tute samgrade kaj samsence kiel ekzemple la koreoj en Koreujo. La gento nederlandanoj kaj la gento germanoj havas ĉiu sian propran lingvon, sian kulturon, siajn tradiciojn, siajn ideojn pri komuna deveno, k.t.p. Sed por unu el ili ekzistas baza gentovorto, <em>germanoj</em>, dum por la alia gento mankas tia vorto, kaj oni devas elturniĝi per la vorto <em>nederlandanoj</em>, ankaŭ kiam oni vere celas la genton.</p>
<p>Multaj homoj rigardas sin kiel anojn de gento, kies plej multaj anoj tamen loĝas en alia lando. Germanoj (en genta senco) troviĝas en multaj diversaj landoj (Rusujo, Italujo, Usono, Kanado&#8230;). Ili ne estas germanujanoj, sed ili sentas sin kiel germanoj (ofte uzante la germanan lingvon kiel sian ĉefan aŭ hejman lingvon). Simile ekzistas homoj, kiuj rigardas sin kiel nederlandanojn (pro sia lingvo, kulturo aŭ eble simple pro sia deveno), kvankam ili ne loĝas en Nederlando, kaj eble eĉ ne havas nederlandan civitanecon. Ne ekzistas unu sola por ĉiuj okazoj valida difino, kiu decidas, ĉu homo estas nederlandano. Tion oni prijuĝas en diversaj manieroj, kaj ĉiuj tiuj manieroj estas respektindaj kaj validaj. Iafoje temas pri genteco, alifoje temas pri civitaneco, alifoje eble pri nura loĝloko (sen civitaneco). Ofte miksiĝas ĉiuj tiuj ideoj en ne tute klare difinebla maniero.</p>
<p>Rezultas, ke fakte pravis la Akademio, kiam ĝi rekomendis &#8220;konsideri, ke la signifo-rilatoj inter la landnomoj kaj la koncernaj landano-nomoj ĉiam estas principe la samaj, kiu ajn estas la kategorio de la landnomoj&#8221;. Kaj vortoj kiel <em>rusoj</em> kaj <em>italoj</em>, kaj vortoj kiel <em>nederlandanoj</em> kaj <em>birmanoj</em>, povas uziĝi jen gente, jen landane, jen iel mikse aŭ meze. Iliaj rilatoj al la respektivaj landnomoj estas do la samaj &#8211; t.e. same variaj kaj flekseblaj.</p>
<h3>La esenca ideo</h3>
<p>La ĉefa motivo de la Akademia konsilo pri landnomoj kaj landano-nomoj estas deziro eviti, ke oni interpretu la kategorielekton de landnomo kiel pritakson de la &#8220;genta pureco&#8221;, &#8220;rasa unueco&#8221; aŭ simile, de la koncernaj popoloj. Efektive oni iafoje renkontas tiajn misideojn. Ekzemple multaj koreaj Esperantistoj pensis, ke tio, ke iuj nomas ilin <em>koreanoj</em> (anoj de la lando <em>Koreo</em>) estas bazita sur iaspeca penso, ke tiu popolo ne konsistigas &#8220;veran genton&#8221;. La koreaj Esperantistoj preferegis, ke oni nomu ilin <em>koreoj</em> en <em>Koreujo</em>, ĉar la korea popolo estas laŭ ili tre unueca jam de la plej praa tempo. Iliaj argumentoj estas maltrafaj, sed ilia prefero (<em>koreoj</em> en <em>Koreujo</em>), estas tute en ordo. Tute bone eblas nomi ilin tiel, kaj efektive plej multaj tion faras, kaj tial la Akademio nun rekomendas la landnomon <em>Koreujo/Koreio</em>. Sed tio esence estas arbitra elekto. Se plej multaj dirus <em>koreanoj</em> en la lando <em>Koreo</em>, tiam la Akademio rekomendus tion. En ajna okazo rolus nenia ajn pritakso de la genta unueco de la korea popolo. Oni povas kompari kun la lando <em>Islando</em>, por kiu ĉiuj uzas landobazan nomon (la popolo kaj gento estas <em>islandanoj</em>), kvankam la islanda gento estas same unueca kaj klare genta kiel la korea popolo. La kategorielekto simple havas nenian rilaton al tiaj konsideroj.</p>
<h3>Sed tamen</h3>
<p>Tio, kion mi skribis ĉi-antaŭe, povas eble doni la impreson, ke ĉiam ajn senprobleme eblas uzi vortojn kiel <em>franco</em>, <em>ruso</em>, <em>ĉino</em> k.t.p. ĉu kun genta senco, ĉu kun landana senco, kaj same pri vortoj kiel <em>islandano</em> kaj <em>birmano</em>. Sed (bedaŭrinde) ne estas tiel simple. La mondo estas kompleksa, kaj ne ĉiuj landoj estas tute similaj. En iuj landoj oni ne multe zorgas pri gentaj aferoj, dum en aliaj landoj genteco estas tre grava afero, kiun oni ne povas facilanime ignori.</p>
<p>Dum oni povas ekzemple la vortojn <em>franco</em> kaj <em>italo</em> uzi tre libere, ĉu gente, ĉu landane, sen multa diferenco, oni ne same facile povas uzi la vorton <em>ruso</em>, aŭ la vorton <em>finno</em>, aŭ la vorton <em>serbo</em>, ĉar en la landoj Rusujo, Finnlando kaj Serbujo (kaj ties najbaraj landoj), genta aparteno estas multe pli tikla afero. Ĝenerale en Rusujo oni tre atentas pri genteco (aŭ nacieco), kaj rusujanoj, kiuj gente ne estas rusoj, ofte ege malŝatas, se oni nomas ilin rusoj. Tial ĝuste en la okazo de Rusujo, kaj ankaŭ en iuj aliaj okazoj, oni estu tre singarda pri landana uzo de gentaj vortoj. Ĉio tre dependas de la kunteksto, de la celgrupo kaj de multaj aliaj faktoroj. Tiaj ĉi demandoj ne povas esti decidataj de pure gramatikaj kaj vortfaraj principoj. Neeviteble enmiksiĝas eksterlingvaj faktoroj.</p>
<p>Tial oni atentu la vorton <em>principe</em> en la Akademia rekomendo: &#8220;La Akademio rekomendas konsideri, ke la signifo-rilatoj inter la landnomoj kaj la koncernaj landano-nomoj ĉiam estas <strong>principe</strong> la samaj, kiu ajn estas la kategorio de la landnomoj.&#8221; Tia estas la baza kaj ĝenerala principo, sed principoj ofte devas en konkreta aplikado cedi al aliaj konsideroj.</p>
<h3>Fine</h3>
<p>Post la apero de mia unua artikolo ĉi tie pri la <cite>Listo de Rekomendataj Landnomoj</cite> mi vidis la jenan komenton:</p>
<blockquote><p>Mi ŝatus koni kion la Akademio komprenas sub la nomo &#8220;lando&#8221;, &#8220;gento&#8221;, &#8220;popolo&#8221;.</p></blockquote>
<p>Espereble tiu ĉi kvara artikolo montris, ke la Akademio pri tiuj tiklaj demandoj intence esprimis preskaŭ nenion ajn. Ĉiuj el tiuj vortoj havas malprecizajn kaj variajn signifojn, kaj ekzistas pri tiaj aferoj multaj diversaj vidpunktoj. La Akademio certe ne provu decidi, kiuj el ili estas pli ĝustaj ol la aliaj. Bonŝance la landnomoj rekomendataj de la Akademio estas tute bone uzeblaj por ĉiu Esperantisto, sendepende de lia aŭ ŝia kompreno de tiaj vortoj. Oni povas paroli pri popoloj, landanoj, gentoj, nacioj, etnoj, k.t.p. surbaze de tiuj landnomoj, per la bazaj gentaj vortoj, kaj per AN-kunmetoj, en tiu maniero, kiun oni mem trovas plej konvena. Iafoje, kiam necesas granda precizeco, oni eble bezonas ilin kompletigi per vortoj kiel &#8220;etna&#8221;, &#8220;genta&#8221;, &#8220;civitano&#8221;, &#8220;loĝanto&#8221; k.t.p., kaj tion oni ja faru, se oni tion trovas necesa.</p>
<h3>Referencoj</h3>
<p id="notoFundamento"><a href="#notankro1">1</a>. Zamenhof, L.L.: <cite>Fundamento de Esperanto</cite>. 9a eldono kun enkondukoj, notoj kaj lingvaj rimarkoj de A[ndré] Albault. Esperantaj Francaj Eldonejoj, Marmande, 1963.</p>
<p id="notoRusoj"><a href="#notankro2">2.</a> <cite>Rusoj loĝas en Rusujo, landonomoj en Esperanto</cite>. Redaktis Anna Löwenstein. Federazione Esperantista Italiana, Milano, 2007.</p>
<p id="notoAlbault"><a href="#notankro3">3.</a> Paĝo 27 en <cite>Aktoj de la Akademio III 1975-1991</cite>. Redaktis André Albault (k.a.). Paris, Francujo, 1992 (Oficiala Bulteno de la Akademio de Esperanto, 11).</p>
<p id="notoWerner"><a href="#notankro4">4.</a> <cite>Sistemo de landnomoj en Esperanto</cite>, Interrete ĉe <a href="http://www.literatura.bucek.name/brno/landnomoj.htm">http://www.literatura.bucek.name/brno/landnomoj.htm</a></p>
<p id="notoLingvajRespondoj"><a href="#notankro5">5.</a> Zamenhof, L.L.: <cite>Lingvaj Respondoj. Konsiloj kaj Opinioj pri Esperanto</cite>. Editoris G[aston] Waringhien. 6a eldono, Esperantaj Francaj Eldonejoj, Marmande, 1962 [represo: Pro Esperanto, Vieno, 1995].</p>
<p id="notoLaEsperantisto"><a href="#notankro6">6.</a> <cite>La Esperantisto. Gazeto por la amikoj de la lingvo Esperanto 1889-1895.</cite> Georg Olms. Hildesheim. 1988.</p>
<p id="notoOriginalaVerkaro"><a href="#notankro7">7.</a> Zamenhof, L. L.: <cite>Originala Verkaro</cite>. Kolektis kaj ordigis Joh[annes] Dietterle. Ferdinand Hirt &amp; Sohn, Leipzig, Germanujo, 1929</p>
<p id="notoLudovikito"><a href="#notankro8">8.</a> <cite>Unua etapo de Esperanto. 1878-1895.</cite> PVZ. Originalaro 1. Zamenhofa verkaro. Ludovikito. Kioto. 1989.</p>
<p id="notoUnuaLibro"><a href="#notankro9">9.</a> Dr Esperanto [Zamenhof L. L.]: <cite>Meždunarodnyj Jazyk. Predislovie i polnyj učebnik. Por Rusoj</cite> [“La Unua Libro”]. Kel’ter, Varšava, 1887 [represo en <cite>Ludovikologia dokumentaro I. Unuaj libroj. (Eble neniam kompletigotaj necesaj aldonoj al la pvz, kolekto 1)</cite>. Eldonejo ludovikito, sen loko, 1991]</p>
<p id="notoRekomendoj"><a href="#notankro10">10.</a> <cite>Rekomendoj pri Landnomoj</cite>. En: <cite>Aktoj de la Akademio III 1975-1991</cite>. Redaktis André Albault (k.a.). Paris, 1992 (Oficiala Bulteno de la Akademio de Esperanto, 11).</p>
<p id="notoPIV2005"><a href="#notankro11">11.</a> <cite>Plena Ilustrita Vortaro de Esperanto 2005</cite>, 2005, Paris, Sennacieca Asocio Tutmonda.</p>
<p id="notoAbonantoj"><a href="#notankro12">12.</a> Paĝo 145 en n-ro 10 Oktobro 1892 de <a href="#notoLaEsperantisto"><cite>La Esperantisto</cite></a>.</p>
<p id="notoRevuoEsperanto"><a href="#notankro13">13.</a> Paĝo 92 de n-ro 1225, Aprilo 2009, de <cite>revuo Esperanto</cite>, Oficiala organo de Universala Esperanto-Asocio.</p>
<p id="notoOndoDeEsperanto"><a href="#notankro14">14.</a> N-ro 7 2006 de <cite>La Ondo de Esperanto</cite>, Sezonoj, Kaliningrado, Rusujo.</p>
<p id="notoDresdeno"><a href="#notankro15">15.</a> Paĝo 385 de la <a href="#notoOriginalaVerkaro"><cite>Originala Verkaro</cite></a></p>
]]></content:encoded>
					
					<wfw:commentRss>https://lingvakritiko.com/2009/06/13/landanoj-gentoj-kaj-kategorioj/feed/</wfw:commentRss>
			<slash:comments>12</slash:comments>
		
		
			</item>
		<item>
		<title>Kial ne Luksemburgio?</title>
		<link>https://lingvakritiko.com/2009/05/24/kial-ne-luksemburgio/</link>
					<comments>https://lingvakritiko.com/2009/05/24/kial-ne-luksemburgio/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Sun, 24 May 2009 19:55:45 +0000</pubDate>
				<category><![CDATA[Oficialigoj]]></category>
		<category><![CDATA[Terminologio]]></category>
		<category><![CDATA[Vortaro]]></category>
		<category><![CDATA[Vortprovizo]]></category>
		<category><![CDATA[landnomoj]]></category>
		<guid isPermaLink="false">http://lingvakritiko.com/?p=96</guid>

					<description><![CDATA[En tiu ĉi tria artikolo pri la Listo de Rekomendataj Landnomoj mi volas klarigi (iom multvorte, sed ŝajnas, ke tio necesas), kial la Akademio rekomendas uzi kiel landnomojn la formojn Meksiko, Luksemburgo kaj Senegalo anstataŭ la formoj Meksikio, Luksemburgio kaj Senegalio, kiujn oni renkontas sufiĉe ofte. (La unua artikolo estis La nova Akademia elpaŝo pri [&#8230;]]]></description>
										<content:encoded><![CDATA[<p>En tiu ĉi tria artikolo pri la <a href="http://akademio-de-esperanto.org/decidoj/landnomoj/listo_de_rekomendataj_landnomoj/"><cite>Listo de Rekomendataj Landnomoj</cite></a> mi volas klarigi (iom multvorte, sed ŝajnas, ke tio necesas), kial la Akademio rekomendas uzi kiel landnomojn la formojn <em>Meksiko</em>, <em>Luksemburgo</em> kaj <em>Senegalo</em> anstataŭ la formoj <em>Meksikio</em>, <em>Luksemburgio</em> kaj <em>Senegalio</em>, kiujn oni renkontas sufiĉe ofte.</p>
<p>(La unua artikolo estis <a href="/2009/05/17/la-nova-akademia-elpasho-pri-landnomoj/"><cite>La nova Akademia elpaŝo pri landnomoj</cite></a>. La dua estis <a href="/2009/05/22/kio-estas-nova-en-la-listo-de-rekomendataj-landnomoj/"><cite>Kio estas nova en la Listo de Rekomendataj Landnomoj?</cite></a>)</p>
<p><span id="more-96"></span></p>
<p>Iuj surpriziĝas, kiam ili vidas, ke la Akademio rekomendas i.a. <em>Meksiko</em> kiel landnomon, ĉar ili iam lernis, ke en Esperanto oni diras <em>Meksik<strong>i</strong>o</em> por distingi inter la lando kaj ties ĉefurbo. Ambaŭ nomiĝas nacilingve <span lang="es">México</span>. La ideo fari tian distingon eĉ venas de Zamenhof. Li proponis tion en fama Lingva Respondo en la jaro 1911:</p>
<blockquote><p>[&#8230;] Tiel same ni neniam devas diri &#8220;Meksikujo&#8221; ni devus diri &#8220;Meksiko&#8221;, sed, por fari diferencon inter la urbo kaj la samnoma lando, mi konsilas fari tion, kion ni faris kun aliaj similcirkonstancaj landoj, t.e. nomi la urbon &#8220;Meksiko&#8221; kaj la landon &#8220;Meksikio&#8221; (kiel Alĝero-Alĝerio, Tuniso-Tunisio k.t.p.). [&#8230;]</p></blockquote>
<p>(<cite>Oficiala Gazeto, III, 1911, p. 291.</cite>)</p>
<p>Zamenhof mem laŭ mia scio neniam praktikis tiun ideon, kiu havas paralelojn en la homaranismaj projektoj de Zamenhof, kie li tre simile proponis por neŭtraleco nomi ĉiujn landojn laŭ ties ĉefurboj: <em>Peterburgio</em> anstataŭ <em>Rusujo</em> (tiutempe la ĉefurbo estis Peterburgo), <em>Parizio</em> anstataŭ <em>Francujo</em>, <em>Varsovilando</em> anstataŭ <em>Pollando</em> k.t.p. Sed el tio rezultis nenio.</p>
<h3>Maltrafa komparo</h3>
<p>Oni tuj rimarku, ke la komparo, kiun Zamenhof faras kun <em>Alĝerio</em> kaj <em>Tunisio</em> (nuntempe <em>Tunizio</em>) ne estas tre trafa. En tiuj du okazoj ne temas pri io farata ene de Esperanto. La landnomoj <em>Alĝerio</em> kaj <em>Tunizio</em> venas al ni rekte el la naciaj lingvoj, kiuj ĝenerale uzas formojn kun tia &#8220;i&#8221;-vokalo en la landnomo (kun malmultaj esceptoj). Ni do tute ne faras ion apartan por distingi inter la urbo kaj la lando, sed ni simple transprenas jam pretajn internaciajn landnomojn, kaj aldonas al ili O-finaĵon. La &#8220;i&#8221; tie tute ne estas sufikso Esperanta, sed simple la lasta litero de la radiko. En la okazo de <em>Meksikio</em> tamen temas pri aparta Esperanta aldono de &#8220;i&#8221;. Neniu nacia lingvo nomas tiun landon iel simile al <em>Meksikio</em>. Ĉiuj lingvoj uzas ion similan al <em>Meksiko</em>.</p>
<p>La baza ideo ĉiuokaze estas la jeno: Se lando samnomas kun io en tiu lando (urbo, rivero, monto&#8230;), oni distingu inter la du samnomaĵoj per aldono de &#8220;i&#8221; al la nomo de la lando. Tiu ideo supraĵe ŝajnas tute alloga kaj taŭga, kaj tial ne estas surprize, ke multaj fakte adoptis la ideon de Zamenhof. Tial apud la landnomo <em>Meksiko</em> uziĝis tra la jardekoj de nia historio ankaŭ la formo <em>Meksikio</em>.</p>
<h3>Ne konfuzu la diversajn &#8220;i&#8221;-ojn</h3>
<p>Tre gravas ne konfuzi la &#8220;i&#8221;-on de <em>Meksikio</em> kun la &#8220;i&#8221;-o de ekzemple <em>Francio</em> aŭ <em>Ĉinio</em>. En nomoj kiel <em>Francio</em> temas pri neoficiala I-sufikso, kiu rolas anstataŭ la Fundamenta landnoma sufikso UJ. Antaŭ tia &#8220;i&#8221; ĉiam aperas gentovorto, popolvorto. En Francio (aŭ Francujo) loĝas francoj. En Ĉinio (aŭ Ĉinujo) loĝas ĉinoj. K.t.p. La &#8220;i&#8221; de <em>Meksikio</em> estas alispeca. Antaŭ ĝi aperas ĉio ajn krom ĝuste popolvorto, kaj ne eblas anstataŭ ĝi uzi la Fundamentan UJ. Ne eblas, kaj ne uziĝas, formoj kiel <em>Meksikujo</em> kaj <em>Luksemburgujo</em>. Iaj popolvortoj *meksikoj* kaj *luksemburgoj* ne ekzistas.</p>
<p>Notindas, ke formojn kiel <em>Francio</em> kaj <em>Ĉinio</em> la Akademio ne kontraŭas. Tiaj formoj eĉ aperas eksplicite en la <cite>Listo de Rekomendataj Landnomoj</cite> apud la formoj kun UJ-sufikso.</p>
<h3>Multaj landoj</h3>
<p>La nomo <span lang="es">México</span> ne estas la sola plursignifa landnomo. Se ni restas ĉi tie precipe en la kunteksto de sendependaj ŝtatoj, temas pri la jenaj nomoj, kiuj devus esti kandidatoj por simila distinga &#8220;i&#8221;-sufikso:</p>
<ul>
<li><em>Barejno</em> (ankaŭ insulo)</li>
<li><em>Belizo</em> (ankaŭ urbo, kiu tamen ne plu estas ĉefurbo de tiu lando)</li>
<li><em>Ĉado</em> (ankaŭ lago)</li>
<li><em>Gabono</em> (ankaŭ rivero/elfluejo)</li>
<li><em>Gambio</em> (ankaŭ rivero)</li>
<li><em>Gvatemalo</em> (ankaŭ urbo)</li>
<li><em>Ĝibutio</em> (ankaŭ ĉefurbo)</li>
<li><em>Kameruno</em> (ankaŭ monto)</li>
<li><em>Kenjo</em> (ankaŭ monto</li>
<li><em>Kongo</em> (ankaŭ rivero, ankaŭ gento)</li>
<li><em>Kuvajto</em> (ankaŭ ĉefurbo)</li>
<li><em>Libano</em> (ankaŭ monto, kiu en Esperanto tamen nomiĝas <em>Lebanono</em>)</li>
<li><em>Liĥtenŝtejno</em> (ankaŭ dinastio, ankaŭ urbo en Germanujo, k.a.)</li>
<li><em>Luksemburgo</em> (ankaŭ ĉefurbo)</li>
<li><em>Malavio</em> (ankaŭ lago)</li>
<li><em>Malto</em> (ankaŭ insulo &#8211; la lando konsistas el tiu kaj ankaŭ aliaj insuloj)</li>
<li><em>Meksiko</em> (ankaŭ ĉefurbo, ankaŭ federacia distrikto, ankaŭ unu el la 31 ŝtatoj, el kiuj konsistas la lando)</li>
<li><em>Monako</em> (ankaŭ ĉefurbo)</li>
<li><em>Niĝero</em> (ankaŭ rivero)</li>
<li><em>Nikaragvo</em> (ankaŭ lago)</li>
<li><em>Panamo</em> (ankaŭ ĉefurbo)</li>
<li><em>Paragvajo</em> (ankaŭ rivero)</li>
<li><em>Sanmarino</em> (ankaŭ ĉefurbo)</li>
<li><em>Santomeo [kaj Principeo]</em> (ankaŭ unu el la du insuloj, kiuj konsistigas la landon)</li>
<li><em>Singapuro</em> (ankaŭ ĉefurbo)</li>
<li><em>Surinamo</em> (ankaŭ rivero)</li>
<li><em>Urugvajo</em> (ankaŭ rivero)</li>
<li><em>Vatikano</em> (ankaŭ palaco)</li>
</ul>
<p>Sume 28 landoj. Sed tre povas esti, ke la vera listo estas pli longa. Kvankam mi okupiĝis pri tiu ĉi demando dum jardekoj provante kompili plenan liston de tiaspecaj nomoj, verkante tiun ĉi artikolon mi tamen trovis ankoraŭ almenaŭ kvar pliajn ekzemplojn, kiujn mi antaŭe ne konis.</p>
<h3>Problema praktiko</h3>
<p>Kiam oni decidas, ĉu akcepti aŭ malakcepti la ideon fari en tiaj ĉi okazoj distingon pere de aparta Esperanta I-sufikso, tiam oni nepre trapensu la praktikajn sekvojn por la tuta listo de tiaj landoj. Efektive oni devas konsideri ankaŭ la multegajn pliajn provincojn kaj regionojn, kiuj ne estas sendependaj ŝtatoj, sed kiuj estas tute similaj: Kebeko en Kanado, Brandenburgo en Germanujo, Nov-Jorko, Misisipo k.a. en Usono, k.t.p. Ne havus multan sencon apliki la Zamenhofan ideon al du aŭ tri el tiuj nomoj, ignorante la aliajn. Aŭ oni sisteme apliku tiun principon, aŭ oni ĝin tute ne uzu. Sed apenaŭ iu ajn eĉ provis sisteme uzi la <em>Meksikio</em>-principon al ĉiuj koncernataj landnomoj. Unu kialo estas, ke tio estas ege malfacila aŭ eĉ tute ne ebla. En kelkaj okazoj oni renkontas grandajn problemojn: En pluraj okazoj ne estas nur du samnomaĵoj. Jam Meksiko estas tia. Ĝi nomas ne nur la tutan landon kaj ties ĉefurbon, sed ankaŭ la federacian distrikton de la ĉefurbo, kaj krome ankaŭ unu el la 31 ŝtatoj de Meksiko. Simpla I-sufikso ne sufiĉas por malsame nomi ĉiujn tiujn Meksikojn.</p>
<p>Eble eĉ pli kapdoloriga estas Niĝero, kiu devus nomiĝi <em>Niĝerio</em>, se oni aplikus al ĝi la Zamenhofan proponon. Sed Niĝerio jam estas alia lando nomata laŭ la sama rivero. Tiu lando tamen havas aldonan &#8220;i&#8221;-on jam en la nacilingva nomo: <span lang="en">Nigeria</span>. Iuj provis elturniĝi per uzo de <em>Niĝerlando</em> anstataŭ <em>Niĝero</em>. Nu, tio certe eblas, sed per tio oni jam paŝis for de la origina ideo uzi &#8220;i&#8221;-sufikson por tiaj okazoj. Necesus multaj tute arbitraj flikaĵoj por savi la aferon, kiu finfine tute ne estus savita, sed forglitinta en arbitran kaoson.</p>
<p>Problema estas ankaŭ Gambio. Nacilingve kaj la lando kaj la rivero nomiĝas <span lang="en">Gambia</span>. Ĉu en Esperanto ni do parolu pri la rivero <em>Gambo</em> kaj la lando <em>Gambio</em>? Tio ne ŝajnas tre alloga. <em>Gambio</em> kontraŭ <em>Gambiio</em> ne estas pli bona alternativo.</p>
<p>Similajn cerbumaĵojn kaŭzas la lando kaj monto Kenjo. Ĉu ni nomu la monton <em>Kenjo</em> kaj la landon <em>Kenjio</em>? Ne tre alloge. Ĉu <em>Keno</em> kaj <em>Kenio</em>? Eĉ malpli plaĉe. Kiel do fari? Mi ne scias, kaj ŝajne ankaŭ neniu alia scias, ĉar tiu lando estas unu el la multaj okazoj, en kiuj eĉ la plej ĝisostaj defendantoj de la Zamenhofa propono simple rezignas, akceptante, ke la du Kenjoj estu samnomaj. Fakte en plej multaj okazoj rezultas tio: La <em>Meksikio</em>-ideo estas aplikata nur al kelketaj el la koncernataj landoj, dum oni tute rezignas pri distingado en plej multaj okazoj. Por ĉiu el tiuj okazoj, en kiuj efektive uziĝas tia aparta &#8220;i&#8221;-sufiksa Esperanta landnomo, oni trovas ankaŭ la simplan sen-&#8220;i&#8221;-an formon en praktika uzado.</p>
<p>Ofte la vera kialo, ke la <em>Meksiki</em>-istoj ne sisteme aplikas sian ideon al ĉiuj koncernataj landoj, estas, ke ili tute ne scias, kiom da landoj estas koncernataj. Ili ofte konas nur du aŭ tri tiajn okazojn, kaj nur pensas pri tiuj.</p>
<p>En la granda plimulto el tiuj ĉi okazoj uziĝas do en Esperanto jam delonge nomoj sen tia aldona &#8220;i&#8221;: <em>Kenjo</em>, <em>Gvatemalo</em>, <em>Malto</em>, <em>Sanmarino</em> k.t.p. Se oni volus sisteme apliki la Zamenhofan ideon, oni estus devigita enkonduki vicon da landnomaj formoj, kiuj ĝis nun tute ne aperis en praktika uzado, aŭ kiuj uziĝis nur treege malofte kaj fare de tre malmultaj Esperantistoj.</p>
<h3>La regulo neniam validis</h3>
<p>Montriĝas, ke estas plene falsa tiu impreso, kiun multaj havas, ke la Zamenhofa <em>Meksikio</em>-ideo jam estas regulo de Esperanto, kaj ke la Akademio provis iel ŝanĝi la lingvon, kiam ĝi malakceptis la formojn <em>Meksikio</em>, <em>Luksemburgio</em> kaj <em>Senegalio</em>. La Zamenhofa ideo estis nur propono. Ĝi neniam vere enuziĝis en la lingvon. Ĝi neniam fariĝis regulo de Esperanto. Temas pri eksperimento, kiu malsukcesis pli-malpli tuj. Temas pri mortnaskita propono.</p>
<p>Nu, tamen ne tute mortnaskita, ĉar kelketaj tiaj landnomoj ja fariĝis oftaj. <em>Meksikio</em> mem estis dum multaj jaroj la formo uzata de la granda plimulto, eĉ de la lokaj Esperantistoj. <em>Luksemburgio</em> estas tre populara formo, kaj la Luksemburgaj Esperantistoj ĝin uzadas (sed tamen ial nomas sian landan asocion <em>Luksemburga Esperanto-Asocio</em>, kio estas stranga nekonsekvencaĵo). Ankaŭ <em>Senegalio</em> estas relative ofte uzata. Kaj se oni rigardas ankaŭ la nesendependajn landojn, oni trovas la nomon <em>Kebekio</em>, kiu estas multe pli ofta ol <em>Kebeko</em> por la koncerna provinco. Ofte uzata estas ankaŭ <em>Novjorkio</em> por la Usona ŝtato. Sed ie tie elĉerpiĝas la listo. Oni apenaŭ iam renkontas <em>Gvatemalio</em>, <em>Kenjio</em>, <em>Nikaragvio</em>, <em>Paragvajio</em> (aŭ ĉu <em>Paragvio</em>?), <em>Vatikanio</em>, <em>Singapurio</em> k.t.p. Kaj certe neniam uziĝas <em>Maltio</em> aŭ <em>Santomeio</em> aŭ <em>Sanmarinio</em>, aŭ <em>Liĥtenŝtejnio</em>, aŭ &#8230;</p>
<p>Granda bato kontraŭ la Zamenhofa propono venis en la 1980-aj jaroj, kiam la Meksikaj Esperantistoj sendis al UEA oficialan peton, ke UEA ĉesu uzi la nomon <em>Meksikio</em> por ilia lando. Ili deziris, kaj plu deziras hodiaŭ, ke oni nomu ilian landon <em>Meksiko</em> en Esperanto. Tio ne plene forbalais la uzon de la forte enradikiĝinta formo <em>Meksikio</em>, sed de tiam la granda plimulto el la Esperanistoj, kaj pli-malpli ĉiuj gravaj gazetoj Esperantaj, uzadas <em>Meksiko</em> kiel landnomon.</p>
<h3>Jam malnova decido Akademia</h3>
<p>Endas scii, ke la Akademio alprenis starpunkton pri tiu ĉi demando jam en 1974, kiam ĝi ellaboris la <a href="http://akademio-de-esperanto.org/aktoj/aktoj2/8oa.html"><cite>Okan Oficialan Aldonon al la Universala Vortaro</cite></a>. En tiu Aldono aperas la jenaj landnomoj: <em>Alĝerio</em>, <em>Aŭstralio</em>, <em>Birmo</em>, <em>Bolivio</em>, <em>Brazilo</em>, <em>Ekvadoro</em>, <strong><em>Gvatemalo</em></strong>, <em>Gvineo</em>, <em>Irako</em>, <em>Irano</em>, <em>Irlando</em>, <em>Islando</em>, <em>Kanado</em>, <em>Kostariko</em>, <em>Kubo</em>, <strong><em>Libano</em></strong>, <em>Liberio</em>, <em>Libio</em>, <em>Maroko</em>, <strong><em>Meksiko</em></strong>, <em>Nederlando</em>, <strong><em>Nikaragvo</em></strong>, <em>Pakistano</em>, <strong><em>Panamo</em></strong>, <strong><em>Paragvajo</em></strong>, <em>Peruo</em>, <em>Polinezio</em>, <em>Sirio</em>, <em>Sudano</em>, <em>Tunizio</em>, <strong><em>Urugvajo</em></strong>, kaj <em>Venezuelo</em>. Oni rimarku tie aparte la nomojn <em>Gvatemalo</em>, <em>Libano</em>, <em>Meksiko</em>, <em>Nikaragvo</em>, <em>Panamo</em>, <em>Paragvajo</em> kaj <em>Urugvajo</em>, kiuj do estas aldonitaj al la <a href="http://akademio-de-esperanto.org/fundamento/universala_vortaro.html"><cite>Universala Vortaro</cite></a> (estas &#8220;oficialigitaj&#8221;) sen tia aldona &#8220;i&#8221;. Aliflanke aperas en la listo <em>Alĝerio</em> kaj <em>Tunizio</em> kun &#8220;i&#8221;, sed &#8211; kiel mi jam skribis &#8211; tiuj &#8220;i&#8221;-oj venas al ni rekte el la multaj naciaj lingvoj, kiuj uzas tiajn formojn. Temas do neniel pri io simila al la &#8220;i&#8221; en <em>Meksikio</em> kaj <em>Luksemburgio</em>.</p>
<p>Tiuj nomoj, kiuj estas eĉ &#8220;oficialaj&#8221; (= ili apertenas al la Universala Vortaro) klare estas modeloj aparte atentindaj. La Akademio cetere ne povus facile ilin ŝanĝi, eĉ se ĝi volus, ĉar ŝanĝado de tiaj decidoj postulas laŭstatute aprobon de du trionoj el ĉiuj membroj de la Akademio.</p>
<p>Sed la granda plimulto el la Akademianoj tute ne deziras ion ŝanĝi tiurilate. Anstataŭe en 1985 la Akademio eĉ firmigis tiun starpunkton per la <a href="http://akademio-de-esperanto.org/decidoj/landnomoj/rekomendoj.html"><cite>Rekomendoj pri Landnomoj</cite></a>, kiujn mi diskutis jam en <a href="/2009/05/17/la-nova-akademia-elpasho-pri-landnomoj/">la unua artikolo</a>. La kvara el la principoj en tiu dokumento tekstas jene:</p>
<blockquote><p>4. Principe estas malrekomendite nove formi nomon per iu internacia &#8220;sufikso&#8221; aŭ sufikse uzata fremda vorto <em>(-io, -(i)stano, &#8230;)</em>, se la tiel ricevita landnomo ne jam ekzistas internacie.</p></blockquote>
<p>Per tio al la modeloj en la 8a Oficiala Aldono aldoniĝas ankaŭ ĝenerala principo, kiu rekte malrekomendas elpensi nomojn similajn al <em>Kenjio</em> kaj <em>Maltio</em>.</p>
<p>Poste sekvis la <a href="http://akademio-de-esperanto.org/decidoj/landnomoj/malnove/normaj_landnomoj.html"><cite>Listo de Normaj Landnomoj</cite></a> en 1989, kiu enhavis <em>Meksiko</em>, <em>Luksemburgo</em>, <em>Senegalo</em> k.t.p., tute konforme al la 8a Oficiala Aldono, kaj tute konforme al la principoj en la <cite>Rekomendoj pri Landnomoj</cite>, kaj tute konforme al la Esperanta tradicio rilate al la granda plimulto el tiaspecaj landnomoj.</p>
<p>Kaj en 2009, en la <cite>Listo de Rekomendataj Landnomoj</cite>, okazis nenia ajn ŝanĝo tiurilate. Ĉiuj koncernataj landoj havas tie denove nomojn sen aparta Esperanta &#8220;i&#8221;-sufikso. Oni trovas tie ne nur <em>Malto</em>, <em>Kenjo</em>, <em>Panamo</em>, <em>Paragvajo</em> k.t.p., sed tute konsekvence kaj logike ankaŭ <em>Meksiko</em>, <em>Luksemburgo</em> kaj <em>Senegalo</em>.</p>
<p>Se la Akademio volus renversi siajn jamajn decidojn el 1974, 1985 kaj 1989, ĝi devus por konsekvenco enkonduki vicon da nomoj antaŭe apenaŭ ekzistantajn en Esperanto: <em>Maltio</em>, <em>Sanmarinio</em>, <em>Barejnio</em>, <em>Monakio</em> kaj aliajn kuriozajn novaĵojn. Aŭ ĝi restu ĉe <em>Meksiko</em> kaj <em>Luksemburgo</em>. Ĝi kompreneble elektis la lastan vojon.</p>
<h3>Manko de scioj</h3>
<p>Ŝajnas, ke multaj, kiuj kritikas precipe la aperon de <em>Luksemburgo</em> en la <cite>Listo de Rekomendataj Landnomoj</cite>, tute ne konscias, ke temas pri tuta grego da tiaspecaj landoj kaj landnomoj. Ili pensas, ke la Akademio arbitre ignoris firman Esperantan regulon kaj tradicion. Tute ne. Temas pri la malo. La Akademio respektis longan Esperantan tradicion, kiu <em>ne</em> uzas la iaman proponon de Zamenhof (krom kelketaj esceptoj). La Akademio anstataŭe aplikis por <strong>ĉiuj</strong> tiaspecaj nomoj tiun principon, kiun la Esperantistoj uzadas de ĉiam ĉe la granda plimulto el la koncernaj nomoj: Oni ne provas distingi per aparta Esperanta &#8220;i&#8221;.</p>
<h3>Kiel do distingi?</h3>
<p>Certe multaj legantoj daŭre opinias, ke devus tamen ekzisti <em>ia</em> eblo distingi inter la rivero kaj la lando, inter la ĉefurbo kaj la lando, inter la monto kaj la lando, k.t.p. Jes, certe. Kvankam ofte la kunteksto forigas ĉian dubon, ĉu oni parolas ekzemple pri rivero aŭ pri lando, en multaj okazoj ja ekzistas bezono diri klare kaj eksplicite, pri kio temas. Sed por fari tion oni ne bezonas uzi misteran kaj neniodiran &#8220;i&#8221;-vokalon. Tian &#8220;i&#8221;-finon havas en nia lingvo centoj kaj eble eĉ miloj da diversspecaj radikoj, kiuj tute ne rilatas al landnomoj: <em>psikologio</em>, <em>simio</em>, <em>abio</em>, <em>adicio</em>, <em>afrodizio</em>, <em>akademio</em>, <em>akvario</em>, <em>nenio</em> k.t.p. k.t.p. Temas pri amasegoj da tiaj vortoj. Fakte &#8220;i&#8221; estas senkonkurence la plej ofta radikofino en nia lingvo. Tial sufiksa &#8220;i&#8221; estas rimarkinde neniodira.</p>
<p>Anstataŭe oni kompreneble agu kiel ĉiuj aliaj lingvoj faras. Oni diru simple kaj rekte, pri kio temas: <em>la rivero Senegalo</em>, <em>la lando Kenjo</em>, <em>la urbo Belizo</em>, <em>la lando Singapuro</em>, <em>la lago Ĉado</em>, <em>la palaco Vatikano</em> k.t.p. Ofte oni ankaŭ povas uzi kunmetaĵon: <em>Meksikurbo</em>, <em>Senegalrivero</em>, <em>Luksemburgurbo</em> k.s., kun klara kaj nemiskomprenebla radiko (URB/, RIVER/ k.t.p.) anstataŭ mistera &#8220;i&#8221;-vokalo, kiu povas signifo ĉion kaj nenion ajn.</p>
<h3>Ĉu la Akademio estis tute konsekvenca?</h3>
<p>Atentaj legantoj povas tamen trovi materialon por inversa kritiko, ĉar en la <cite>Listo de Rekomendataj Landnomoj</cite> troviĝas la nomoj <em>Kaboverdo</em> kaj <em>Togolando</em>. Nacilingve tiuj du landoj nomiĝas respektive <span lang="pt">Cabo Verde</span> (Portugale) kaj <span lang="fr">Togo</span> (France).</p>
<p><span lang="pt">Cabo Verde</span> signifas <em>Verda Kabo</em>. Sed la lando tute ne estas kabo. Ĝi estas insularo! Efektive ĝi tute kurioze samnomas kun efektiva kabo, kiu troviĝas en alia lando, en Senegalo, 560 kilometrojn for: <span lang="fr">Cap Vert</span> (France) = <em>Verda Kabo</em>.</p>
<p>En Togolando troviĝas lago nomata <em>Togo</em>, kiun eble ne multaj ekster tiu lando konas. Ekzistas ankaŭ urbo nomata <span lang="fr">Togoville</span>. La lando ricevis sian nomon de la lago, sed en la oficiala lingvo de Togolando, la Franca, la lando kaj la lago estas samnomaj: <span lang="fr">Togo</span>.</p>
<p>La Akademio do povus esti rekomendinta respektive <em>Verda Kabo</em> (aŭ <em>Kabo Verda</em>) kaj <em>Togo</em>. Sed ĝi decidis rekomendi <em>Kaboverdo</em> (unu radiko, ne kunmetaĵo), kaj <em>Togolando</em> (kredeble rigardinda kiel kunmetaĵo el la lagonomo kaj la Esperanta vorto <em>lando</em>). Nu, almenaŭ <em>Kaboverdo</em> ne estas aparta Esperanta kreaĵo sen rilato al la nacilingvaj nomoj. Temas pri laŭforma sentraduka transpreno de la Portugala nomo <span lang="pt">Cabo Verde</span> (analoga al <em>Sieraleono</em> anstataŭ la teorie ebla alternativo <em>Monto Leona</em> &#8211; uzata de neniu). En la okazo de Togolando necesas mencii, ke tiu lando antaŭe ja nomiĝis tiele ankaŭ nacilingve: <span lang="de">Togoland</span> (proksimume inter 1905 kaj 1960). Sed en la praktike pli gravis, ke la granda plimulto da Esperantistoj kaj precipe la Togolandaj Esperantistoj mem nuntempe uzadas ĝuste tiun formon. Ĉiuokaze ne temas pri <em>Togio</em> kun tute arbitra &#8220;i&#8221; unika por Esperanto.</p>
<h3>Plia ekstremo</h3>
<p>Surprize multaj &#8211; aldone inspirite de la populareco de nomoj kiel <em>Ĉinio</em> kaj <em>Francio</em>, en kiuj neoficiala I-sufikso rolas anstataŭ la Fundamenta landnoma sufikso UJ &#8211; venis al la kurioza ideo, ke oni iel solvu ĉion ĉi tiel, ke oni aldonu iaspecan &#8220;i&#8221;-on &#8211; neklare ĉu radikofinan aŭ sufiksan &#8211; al absolute ĉiu ajn landnomo: <em>Usonio</em>, <em>Kanadio</em>, <em>Birmio</em>, <em>Gronlandio</em>, <em>Kiprio</em> k.t.p., kaj tiam kompreneble ankaŭ <em>Meksikio</em>, <em>Luksemburgio</em> k.t.p. Mi parte povas tute vive simpatii kun tiu ideo, ĉar mi estis mem siatempe profunde trafita de ĝi. Mi eĉ provis detale ellabori plenan landnomaron, kiu mirakle solvus ĉiujn ajn landnomajn disputojn, ĉar ĝi aldonis &#8220;i&#8221;-sufikson al ĉio ajn landa en nia mondo. Genie, ĉu ne? Kaj tre utile, ĉar&#8230; aŭ&#8230;?? Ie meze mi haltis, kaj ekdemandis al mi, kion tio do finfine solvus? Kian utilon entute alportus tiu ĉiama &#8220;i&#8221;? Mi subite trovis, ke mi tute ne scias la respondon. Mi tute ne plu povis diri, kial mi provis fari tian sistemon. Fakte la tuta ideo estas strangega. Se oni anstataŭe volus, ke ĉiu landnomo finiĝu per <em>&#8230;lando</em>, la afero estus iel sencohava, ĉar <em>lando</em> ja diras tute klare, ke temas ĝuste pri pri lando. Sed ĉiama fina &#8220;i&#8221; estas plene vakua superfluaĵo. Se uzata ĉe la fino de ĉiu landnomo, ĝi nur estus teda ripetaĵo kaj senutila plilongigo. Kiel mi jam menciis ĉi-antaŭe, &#8220;i&#8221; estas jam sen tio la senkonkurence plej ofta radikofino en nia lingvo. Tial tiaj &#8220;i&#8221;-oj kapablas esprimi nenion ajn.</p>
<h3>Fino de la multvortaĵo</h3>
<p>Mi eble devas pardonpeti, ke mi foruzis tiom da vortoj por klarigi ion tute simplan. Sed ŝajne la afero por multaj ne estas tiel simpla. Mi klarigis ĉion ĉi jam plurfoje antaŭe &#8211; laste <a href="/2007/11/04/la-landnoma-sufikso-ujo-en-instruado/">ĉi tie en Novembro 2007</a>, sed ŝajnas, ke miaj klarigoj ne atingis ĉiujn <em>Meksiki</em>-istojn.</p>
<h3>Plu</h3>
<p>Preskaŭ certe sekvos ankoraŭ pliaj artikoloj en tiu ĉi serio, ĉar restas ankoraŭ kelkaj detaloj por diskuti. Ĝis tiam!</p>
]]></content:encoded>
					
					<wfw:commentRss>https://lingvakritiko.com/2009/05/24/kial-ne-luksemburgio/feed/</wfw:commentRss>
			<slash:comments>16</slash:comments>
		
		
			</item>
		<item>
		<title>Kio estas nova en la Listo de Rekomendataj Landnomoj?</title>
		<link>https://lingvakritiko.com/2009/05/22/kio-estas-nova-en-la-listo-de-rekomendataj-landnomoj/</link>
					<comments>https://lingvakritiko.com/2009/05/22/kio-estas-nova-en-la-listo-de-rekomendataj-landnomoj/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Fri, 22 May 2009 11:53:38 +0000</pubDate>
				<category><![CDATA[Terminologio]]></category>
		<category><![CDATA[Vortprovizo]]></category>
		<category><![CDATA[landnomoj]]></category>
		<guid isPermaLink="false">http://lingvakritiko.com/?p=95</guid>

					<description><![CDATA[En tiu ĉi dua artikolo pri la Listo de Rekomendataj Landnomoj mi volas prezenti superrigardon de la diferencoj kompare kun la malnova Listo de Normaj Landnomoj el 1989. (La unua artikolo estis La nova Akademia elpaŝo pri landnomoj.) Ĝisdatigoj Estas aldonitaj la jenaj nomoj de landoj, kiuj membriĝis en UN post 1989: Azerbajĝano Bosnujo/Bosnio kaj [&#8230;]]]></description>
										<content:encoded><![CDATA[<p>En tiu ĉi dua artikolo pri la <a href="http://akademio-de-esperanto.org/decidoj/landnomoj/listo_de_rekomendataj_landnomoj/"><cite>Listo de Rekomendataj Landnomoj</cite></a> mi volas prezenti superrigardon de la diferencoj kompare kun la malnova <a href="http://akademio-de-esperanto.org/decidoj/landnomoj/malnove/normaj_landnomoj.html"><cite>Listo de Normaj Landnomoj</cite> el 1989</a>.</p>
<p>(La unua artikolo estis <a href="/2009/05/17/la-nova-akademia-elpasho-pri-landnomoj/"><cite>La nova Akademia elpaŝo pri landnomoj</cite></a>.)</p>
<p><span id="more-95"></span></p>
<h3>Ĝisdatigoj</h3>
<p>Estas aldonitaj la jenaj nomoj de landoj, kiuj membriĝis en UN post 1989:</p>
<ul>
<li><em>Azerbajĝano</em></li>
<li><em>Bosnujo/Bosnio kaj Hercegovino</em></li>
<li><em>Ĉeĥujo/Ĉeĥio</em></li>
<li><em>Eritreo</em></li>
<li><em>Kartvelujo/Kartvelio</em></li>
<li><em>Kazaĥujo/Kazaĥio</em></li>
<li><em>Kroatujo/Kroatio</em></li>
<li><em>Litovujo/Litovio</em></li>
<li><em>Makedonujo/Makedonio</em></li>
<li><em>Marŝaloj</em></li>
<li><em>Mikronezio</em></li>
<li><em>Moldavujo/Moldavio</em></li>
<li><em>Montenegro</em></li>
<li><em>Namibio</em></li>
<li><em>Orienta Timoro</em></li>
<li><em>Palaŭo</em></li>
<li><em>Serbujo/Serbio</em></li>
<li><em>Slovakujo/Slovakio</em></li>
<li><em>Slovenujo/Slovenio</em></li>
<li><em>Taĝikujo/Taĝikio</em></li>
</ul>
<p>Du landoj ricevis alian Esperantan nomon pro oficiala nomŝanĝo en la lando mem:</p>
<ul>
<li><em>Kamboĝo</em> [antaŭe <em>Kampuĉeo</em>]</li>
<li><em>Kongo</em> [antaŭe <em>Zairo</em>]</li>
</ul>
<h3>Kategoriŝanĝoj</h3>
<p>La jenaj landoj ricevis nomojn de alia nomkategorio:</p>
<ul>
<li><em>Aŭstrujo/Aŭstrio</em> [antaŭe <em>Aŭstrio</em>]</li>
<li><em>Barato</em> apud <em>Hindujo/Hindio</em> [antaŭe aperis en la baza listo nur <em>Hindujo/Hindio</em>, dum <em>Barato</em> menciiĝis nur en noto]</li>
<li><em>Egiptujo/Egiptio</em> [antaŭe <em>Egipto</em>]</li>
<li><em>Nord-Koreujo/Nord-Koreio</em>, <em>Sud-Koreujo/Sud-Koreio</em> [antaŭe <em>Koreo</em>]</li>
<li><em>Tajlando</em> (gentobaza) [antaŭe samforma, sed prezentita kiel landobaza]</li>
<li><em>Ukrainujo/Ukrainio</em> [antaŭe <em>Ukrajno</em>]</li>
<li><em>Vjetnamujo/Vjetnamio</em> [antaŭe <em>Vjet-Namo</em>]</li>
</ul>
<p>La sekvaj landoj ricevis klare gentobazajn nomojn kun UJ/I anstataŭ <em>&#8230;istano</em>:</p>
<ul>
<li><em>Afganujo/Afganio</em> [antaŭe <em>Afganistano</em>]</li>
<li><em>Kirgizujo/Kirgizio</em> [antaŭe <em>Kirgizistano</em>]</li>
<li><em>Uzbekujo/Uzbekio</em> [antaŭe <em>Uzbekistano</em>]</li>
</ul>
<h3>Diversaj ŝanĝoj</h3>
<ul>
<li><em>Britujo/Britio</em> [antaŭe <em>(Grand-)Britujo/(Grand-)Britio</em>]</li>
<li><em>Dominika Respubliko</em> [antaŭe <em>Domingo</em>]</li>
<li><em>Fiĝio</em> [antaŭe <em>Fiĝioj</em>]</li>
<li><em>Gronlando</em> [antaŭe <em>Groenlando/Gronlando</em>]</li>
<li><em>Kongo</em> [antaŭe <em>Kongolo</em>]</li>
<li><em>Santomeo</em> [antaŭe <em>Sao-Tomeo</em>]</li>
<li><em>Salvadoro</em> [antaŭe <em>(El-)Salvadoro</em>]</li>
<li><em>Sankta Kristoforo</em> [antaŭe <em>Sent-Kristofo</em>]</li>
<li><em>Sankta Lucio</em> [antaŭe <em>Sent-Lucio</em>]</li>
<li><em>Sankta Vincento</em> [antaŭe <em>Sent-Vincento</em>]</li>
<li><em>Sauda Arabujo/Sauda Arabio</em> [antaŭe aperis <em>Arabujo/Arabio</em>, dum en aldonaĵo menciiĝis la vorto <em>Saŭda</em> kun hoketo]</li>
<li><em>Srilanko</em> [antaŭe <em>(Sri-)Lanko</em>]</li>
<li><em>Togolando</em> [antaŭe <em>Togolo</em>]</li>
</ul>
<h3>Precizigoj</h3>
<p>En la malnovaj listoj mankis por pluraj landoj konkreta nomo. Enestis nur noma krudmaterialo, el kiu la legantoj devis mem kunmeti efektivajn landnomojn. Enestis ekz. <em>Zelando</em>, sed ne la plena nomo <em>Nov-Zelando</em>. En la reviziita dokumento estas anstataŭe efektivaj komunlingvaj nomformoj, ekzemple la jenaj:</p>
<ul>
<li><em>Antigvo kaj Barbudo</em></li>
<li><em>Centr-Afriko</em></li>
<li><em>Ekvatora Gvineo</em></li>
<li><em>Gvineo-Bisaŭo</em></li>
<li><em>Nov-Zelando</em></li>
<li><em>Papuo-Nov-Gvineo</em></li>
<li><em>Santomeo kaj Principeo</em></li>
<li><em>Sankta Kristoforo kaj Neviso</em></li>
<li><em>Sankta Vincento kaj Grenadinoj</em></li>
<li><em>Sauda Arabujo/Sauda Arabio</em></li>
<li><em>Sud-Afriko</em></li>
<li><em>Trinidado kaj Tobago</em></li>
<li><em>Unuiĝintaj Arabaj Emirlandoj</em></li>
</ul>
<h3>Kromaj landoj</h3>
<p>Jam en la malnova versio aperis kiel ekzemploj manpleno da landoj, kiuj ne estis UN-membroj. Kelkaj el tiuj landoj eĉ ne estis sendependaj (ekzemple <em>Anglujo/Anglio</em> kaj <em>Siberio</em>). Ni konservis en la nova versio ĉiujn tiujn kromajn landoj, aldonante nur unu plian: <em>Kosovo</em>. Tio ne signifas, ke la Akademio alprenis starpunkton pri la disputata demando, ĉu Kosovo estas sendependa ŝtato aŭ ne. La Akademion interesas nur tio, kiel nomi tiun lokon.</p>
<p>Origine estis multe pli longa listo de proponitaj kompletigoj, sed montriĝis, ke la diskutado pri tiuj aldonoj riskis fariĝi tro longedaŭra. Sed eble estonte ni publikigos apartan dokumenton kun nomoj de pliaj landoj kaj regionoj, kun historiaj nomoj k.t.p.</p>
<h3>Malpli da dividostrekoj</h3>
<p>Uziĝas en la nova versio dividostrekoj nur tie, kie temas pri disigado de efektivaj Esperantaj radikoj, ekz. <em>Sud-Afriko</em> kaj <em>Papuo-Nov-Gvineo</em>. La antaŭa versio uzis kelkajn dividostrekojn ankaŭ ene de radikoj, kiuj devenas de plurvortaj nacilingvaj nomoj. Tial aperas en la nova versio ekzemple <em>Kaboverdo</em>, <em>Sieraleono</em>, <em>Srilanko</em> kaj <em>Sanmarino</em> [antaŭe <em>Kabo-Verdo</em>, <em>Siera-Leono</em>, <em>Sri-Lanko</em> kaj <em>San-Marino</em>]. La <cite>Listo de Rekomendataj Landnomoj</cite> tamen ne celas esti normodona pri tiaj ortografiaj detaloj.</p>
<h3>La sekva artikolo</h3>
<p>En la sekva artikolo mi planas prezenti klarigojn kaj argumentojn pri kelkaj punktoj, kiuj ofte ricevas kritikon, aŭ pri kiuj regas diversaj miskomprenoj.</p>
]]></content:encoded>
					
					<wfw:commentRss>https://lingvakritiko.com/2009/05/22/kio-estas-nova-en-la-listo-de-rekomendataj-landnomoj/feed/</wfw:commentRss>
			<slash:comments>3</slash:comments>
		
		
			</item>
		<item>
		<title>La nova Akademia elpaŝo pri landnomoj</title>
		<link>https://lingvakritiko.com/2009/05/17/la-nova-akademia-elpasho-pri-landnomoj/</link>
					<comments>https://lingvakritiko.com/2009/05/17/la-nova-akademia-elpasho-pri-landnomoj/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Sun, 17 May 2009 10:30:07 +0000</pubDate>
				<category><![CDATA[Ĝenerale]]></category>
		<category><![CDATA[landnomoj]]></category>
		<guid isPermaLink="false">http://lingvakritiko.com/?p=94</guid>

					<description><![CDATA[La ĵus aperinta Akademia dokumento Listo de Rekomendataj Landnomoj anstataŭas la malnovan dokumenton Listo de Normaj Landnomoj el 1989. La laboro pri reviziado de tiu dokumento okazis en la Sekcio pri la Ĝenerala Vortaro sub mia gvido. Mi volas ĉi tie prezenti iom da komentoj kaj klarigoj pri tiu nova decido. Mi faros tion en [&#8230;]]]></description>
										<content:encoded><![CDATA[<p>La ĵus aperinta Akademia dokumento <a href="http://akademio-de-esperanto.org/decidoj/landnomoj/listo_de_rekomendataj_landnomoj/"><cite>Listo de Rekomendataj Landnomoj</cite></a> anstataŭas la malnovan dokumenton <a href="http://akademio-de-esperanto.org/decidoj/landnomoj/malnove/normaj_landnomoj.html"><cite>Listo de Normaj Landnomoj</cite> el 1989</a>. La laboro pri reviziado de tiu dokumento okazis en la Sekcio pri la Ĝenerala Vortaro sub mia gvido. Mi volas ĉi tie prezenti iom da komentoj kaj klarigoj pri tiu nova decido. Mi faros tion en serio da artikol(et)oj. Oni atentu, ke temas ĉi tie principe pri miaj propraj komentoj, ne pri oficialaj starpunktoj de la <a href="http://akademio-de-esperanto.org">Akademio de Esperanto</a>.</p>
<p><span id="more-94"></span></p>
<h2>Miksita akcepto</h2>
<p>La origina <cite>Listo de Normaj Landnomoj</cite> ricevis siatempe tre miksitajn reagojn. Unuj ĝin akceptis, kaj plejparte sekvis ĝiajn rekomendojn. Tiel agis interalie <a href="http://www.esperanto.be/fel/mon/">la magazino Monato</a>. Aliaj ĝin forte kontraŭstaris. Tiel agis interalie <a href="http://uea.org/revuo/">la revuo Esperanto</a>, kiu neniam publikigis la tekston, kaj kiu plejparte ignoris ĝian enhavon. La ĉefa kialo de tiu rifuzo estis kelkaj tre diskuteblaj punktoj, ekzemple la decido rekomendi la landnomon <em>Koreo</em>, kaj ne la formon <em>Koreujo/Koreio</em>, kiun jam tiutempe uzis tre multaj Esperantistoj, kaj por kiu insiste pledis la Korea Esperanto-Asocio. Malgraŭ tiuj problemoj la <cite>Listo de Normaj Landnomoj</cite> laŭ mia impreso almenaŭ iom helpis unuecigi la praktikan uzon de landnomoj en Esperanto.</p>
<h2>Grandaj ŝanĝoj en la mondo</h2>
<p>La ĉefa kialo por revizii la <cite>Liston de Normaj Landnomoj</cite> tamen ne estis la manpleno da dubindaj punktoj en ĝia enhavo, sed precipe la multaj ŝanĝoj en la mondo post 1989. Tiu jaro estis tre malbonŝance elektita, ĉar tuj poste la mondo pli-malpli renversiĝis: Unuj landoj malaperis aŭ disiĝis, aliaj sendependiĝis, okazis nomŝanĝoj k.t.p.; kaj tial nur kelkajn jarojn poste granda parto de la Akademia dokumento jam estis neĝisdata.</p>
<h2>Kvar bazaj principoj</h2>
<p>Kaj la malnova versio, kaj la nova, estas nur praktikaj aplikoj de la kvar principoj en la dokumento <a href="http://akademio-de-esperanto.org/decidoj/landnomoj/rekomendoj.html"><cite>Rekomendoj pri Landnomoj</cite></a>. Esence gravas nur tiuj kvar principoj. Ili estas eble ialoke iom kurioze vortumitaj, sed la efektiva senco estas tute bona. Ili ne aŭtomate solvas ĉiujn praktikajn demandojn, sed ili konsistigas taŭgan bazon, se oni uzas ilin atente kaj prudente. Surbaze de ili la konkretaj rekomendoj pri unuopaj landnomoj povas esti reviziataj kaj ĝisdatigataj de tempo al tempo. <a href="http://akademio-de-esperanto.org/decidoj/landnomoj/rekomendoj.html#rimarko3">Tia reviziado estis eksplicite antaŭvidita jam en 1985.</a></p>
<p>En multaj okazoj sufiĉas uzi la unuan el tiuj kvar principoj:</p>
<blockquote cite="http://akademio-de-esperanto.org/decidoj/landnomoj/rekomendoj.html#rekomendo1"><p>1. Pro respekto al la tradicio, kaj en pacema spirito, ni deklaros, ke landnomo estas taŭga, se ĉiuj aŭ la granda plimulto senkonteste uzas la saman formon.</p></blockquote>
<p>Kompreneble oni ĉiam povas diskuti, ĉu la koncerna plimulto estas sufiĉe granda, kaj ĉu temas pri efektiva kontestado aŭ ne. Se oni decidas, ke la uzo ne estas sufiĉe unueca, tiam &#8211; kaj nur tiam &#8211; aplikiĝu la dua principo:</p>
<blockquote cite="http://akademio-de-esperanto.org/decidoj/landnomoj/rekomendoj.html#rekomendo2"><p>2. En okazo de konflikto inter du aŭ pluraj formoj por unu sama landnomo aŭ ankaŭ inter la uzo de kategorio aŭ la alia por unu sama radiko, la Akademio rekomendas preferi la plej internacian landnomon kaj tiel obei al la 15-a Regulo de la Fundamento.</p></blockquote>
<p>(Al la principoj n-ro 3 kaj n-ro 4 mi revenos en postaj artikoloj.)</p>
<p>Oni aparte rimarku, ke la revizia laboro tute ne koncernis tiujn kvar principojn. Kelkaj Akademianoj ilin kritikis kiel netaŭgajn (laŭ mi malprave), sed neniu faris formalan proponon revizii tiun dokumenton. La reviziado koncernis nur la praktikan aplikadon de tiuj kvar principoj, nome en la dokumento <cite>Listo de Normaj Landnomoj</cite>.</p>
<h2><em>Koreujo</em>, <em>Koreio</em>, <em>Koreo</em>? <em>Egiptujo</em>, <em>Egiptio</em>, <em>Egipto</em>?</h2>
<p>Ĉe la plej ofte kritikitaj elektoj, <em>Koreo</em> kaj <em>Egipto</em>, la Akademio en 1989 opiniis, ke la uzo ne estas unueca, kaj ke la afero ne estas senkontesta: La Akademio trovis tiam, ke kvankam eble la plimulto uzas respektive <em>Koreujo/Koreio</em> kaj <em>Egiptujo/Egiptio</em>, tamen konsiderindaj nombroj da Esperantistoj uzas la pli internaciajn landnomojn <em>Koreo</em> kaj <em>Egipto</em>. Sekve la tiutempaj Akademianoj aplikis &#8211; ja eĉ devis apliki &#8211; la duan principon rekomendante la pli internaciajn formojn. Sed aldone, kaj laŭ mi tute malprave, <a href="http://akademio-de-esperanto.org/decidoj/landnomoj/malnove/koreo_egipto_eksaj.html">la Akademio deklaris &#8211; en aparta decido &#8211; ke la formoj <em>Koreujo/Koreio</em> kaj <em>Egiptujo/Egiptio</em> estas eĉ kontraŭ-Fundamentaj</a>. Tio estis troigo nepravigebla, kaj feliĉe <a href="http://akademio-de-esperanto.org/decidoj/landnomoj/koreo_egipto.html">la Akademio en 2003 reprenis tiujn kondamnojn</a>. Sed plu restis la efektiva rekomendado de <em>Koreo</em> kaj <em>Egipto</em>. Reprenita estis nur la kondamno pri kontraŭ-Fundamenteco de la alikategoria uzo.</p>
<p>Sed malgraŭ la tiutempa rekomendo de <em>Koreo</em> kaj <em>Egipto</em> kiel landnomoj, kaj malgraŭ la asertoj pri kontraŭ-Fundamenteco, la formoj <em>Koreujo/Koreio</em> kaj <em>Egiptujo/Egiptio</em> restis en uzado. Efektive la praktiko intertempe fariĝis eĉ pli klare favora al tiuj formoj. Sekve, kiam ni revenis al la landnomoj okaze de la reviziado de la <cite>Listo de Normaj Landnomoj</cite>, ni povis nur konstati, ke hodiaŭ sendube temas pri uzo de granda plimulto. La restanta uzado de la landnomoj <em>Koreo</em> kaj <em>Egipto</em> ne estas nuntempe sufiĉe vasta por esti konsiderata. Sekve ni devis uzi la unuan principon rekomendante <em>Koreujo/Koreio</em> kaj <em>Egiptujo/Egiptio</em>. Ja estas plu tute prave, ke la formoj <em>Koreo</em> kaj <em>Egipto</em> estas pli internaciaj, sed tio ne gravas, se la granda plimulto uzas aliajn formojn &#8211; laŭ la reguloj en <cite>Rekomendoj pri Landnomoj</cite>. La Fundamento neniel devigas nin ĉiufoje elekti nure kaj sole la plej internaciajn formojn. Tio estis misinterpreto de la 15-a regulo de <a href="http://akademio-de-esperanto.org/fundamento/gramatiko.html">la Fundamenta Gramatiko</a>.</p>
<p>Efektive jam en 1988 la Akademio rekonis, ke okaze de klara plimulto por neinternaciaj formoj, necesas rekomendi la uzon de la plimulto. <a href="http://akademio-de-esperanto.org/decidoj/landnomoj/malnove/koreo_egipto_eksaj.html#japanujo_chinujo">La Akademio prezentis la ekzemplojn <em>Ĉinujo/Ĉinio</em> kaj <em>Japanujo/Japanio</em>, kiuj estas same neinternaciaj kiel <em>Koreujo/Koreio</em> kaj <em>Egiptujo/Egiptio</em></a>. Se oni aplikus nur la principon de internacieco, oni devus elekti <em>Ĉino</em> kaj <em>Japano</em> kiel landnomojn, sed tiujn nomojn praktike neniu Esperantisto uzas, kaj sekve eblas &#8211; eĉ necesas &#8211; rekomendi <em>Ĉinujo/Ĉinio</em> kaj <em>Japanujo/Japanio</em> malgraŭ la plia internacieco de la teorie eblaj landnomoj <em>Ĉino</em> kaj <em>Japano</em>. Sed dum neniu uzis <em>Ĉino</em> kaj <em>Japano</em> kiel landnomojn, ja ekzistis &#8211; kaj eĉ plu ekzistas &#8211; uzantoj de la landnomaj formoj <em>Koreo</em> kaj <em>Egipto</em>, kaj tiam necesas pritaksi, ĉu tiu uzo estas sufiĉe granda por kalkuliĝi kiel kontestado, kaj se oni trovas, ke ja ekzistas kontestado neignorebla, tiam oni ja devas elekti la pli internaciajn formojn.</p>
<p>Sed ĉi-foje dum la laborado pri reviziado tiuj du punktoj apenaŭ estis problemaj entute. Apenaŭ iu en la Akademio argumentis en alia direkto. Mi tre miras pri la granda kontrasto inter 1989 kaj 2009 ĉe tiuj du punktoj. Ĉi-foje praktike sendiskute ni aplikis la unuan principon al <em>Koreujo/Koreio</em> kaj <em>Egiptujo/Egiptio</em>. Espereble tio signifas, ke ĉi-foje la rekomendoj de la Akademio renkontos pli favoran akcepton fare de la Esperanta popolo. Efektive ŝajnas tiel: <a href="http://www.esperanto.be/fel/mon/mon_konv.php#lando">Monato jam deklaris, ke ĝi sekvas la novajn rekomendojn</a>, kaj mi eĉ vidis spurojn de tiurilataj ŝanĝoj en la lasta numero de la revuo Esperanto, kie aperis almenaŭ unu landnomo, kiu kongruas kun la rekomendoj de la Akademio, sed kiu antaŭe ordinare ne uziĝis en tiu revuo&#8230;</p>
<h2>Sekvos pli</h2>
<p>En la sekva artikolo mi planas prezenti liston de ĉiuj gravaj ŝanĝoj kompare kun la malnova dokumento. Sed jam nun eblas ĉi tie komenti kaj demandi. Tio povos influi la enhavon de la postaj artikoloj pri landnomoj ĉi tie.</p>
]]></content:encoded>
					
					<wfw:commentRss>https://lingvakritiko.com/2009/05/17/la-nova-akademia-elpasho-pri-landnomoj/feed/</wfw:commentRss>
			<slash:comments>4</slash:comments>
		
		
			</item>
		<item>
		<title>Interesa studo pri Regulo 15</title>
		<link>https://lingvakritiko.com/2009/01/17/interesa-studo-pri-regulo-15/</link>
					<comments>https://lingvakritiko.com/2009/01/17/interesa-studo-pri-regulo-15/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Sat, 17 Jan 2009 18:38:22 +0000</pubDate>
				<category><![CDATA[Ĝenerale]]></category>
		<guid isPermaLink="false">http://lingvakritiko.com/?p=93</guid>

					<description><![CDATA[Andreas Kück publikigis en Ipernity tre interesan studon pri la internacieco aŭ neinternacieco de vortoj enprenitaj en Esperanton laŭ la fama Regulo 15 de la Fundamenta Gramatiko. La studo nomiĝas Takso de la porcio de &#8220;tre internaciaj vortoj&#8221; en la tutaĵo de vortoj fremdaj en la senco de Regulo 15. Kontraste kun multaj aliaj tekstoj [&#8230;]]]></description>
										<content:encoded><![CDATA[<p>Andreas Kück publikigis en Ipernity tre interesan studon pri la internacieco aŭ neinternacieco de vortoj enprenitaj en Esperanton laŭ la fama Regulo 15 de la Fundamenta Gramatiko. La studo nomiĝas <a href="http://www.ipernity.com/blog/55667/120693">Takso de la porcio de &#8220;tre internaciaj vortoj&#8221; en la tutaĵo de vortoj fremdaj en la senco de Regulo 15</a>.</p>
<p>Kontraste kun multaj aliaj tekstoj pri la internacieco de Esperantaj vortoj kaj pri Regulo 15, Kück aliras la temon metode kaj surbaze de konkretaj detalaj esploroj. Certe ne temas pri la definitiva analizo de la ĝusta interpreto de Regulo 15, sed la studo de Kück estas salutinda konkreta paŝo en tiu direkto.</p>
]]></content:encoded>
					
					<wfw:commentRss>https://lingvakritiko.com/2009/01/17/interesa-studo-pri-regulo-15/feed/</wfw:commentRss>
			<slash:comments>10</slash:comments>
		
		
			</item>
		<item>
		<title>Vortaro-blogo</title>
		<link>https://lingvakritiko.com/2008/12/25/vortaro-blogo/</link>
					<comments>https://lingvakritiko.com/2008/12/25/vortaro-blogo/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Thu, 25 Dec 2008 02:21:49 +0000</pubDate>
				<category><![CDATA[Ĝenerale]]></category>
		<guid isPermaLink="false">http://lingvakritiko.com/?p=91</guid>

					<description><![CDATA[Ne maltrafu la novan blogon de John Wells: Vortaro-blogo. En ĝi John Wells (la nuna prezidanto de la Akademio de Esperanto) blogas pri demandoj, kiuj leviĝas dum la nun okazanta reviziado de lia vortaro Concise Esperanto and English Dictionary (Esperanta-Angla kaj Angla-Esperanta). Temas pri unu el la plej bonaj kaj plej influaj vortaroj de Esperanto. [&#8230;]]]></description>
										<content:encoded><![CDATA[<p>Ne maltrafu la novan blogon de John Wells: <a href="http://vortaro-blogo.blogspot.com">Vortaro-blogo</a>. En ĝi John Wells (la nuna prezidanto de la Akademio de Esperanto) blogas pri demandoj, kiuj leviĝas dum la nun okazanta reviziado de lia vortaro <cite>Concise Esperanto and English Dictionary</cite> (Esperanta-Angla kaj Angla-Esperanta). Temas pri unu el la plej bonaj kaj plej influaj vortaroj de Esperanto. La antaŭaj versioj de ĝi eldoniĝis en la fama serio <cite>Teach Yourself</cite>. Mi mem multe uzis tiun vortaron, kiam mi lernis Esperanton, ĉar tiutempe mankis bonaj Esperantaj vortaroj por Svedoj. Wells rericevis de la eldonejo la kopirajton de la materialo, kiun li nun revizias cele al nova eldono ĉe alia eldonejo.</p>
<p>Tre leginda estas ankaŭ <a href="http://www.phon.ucl.ac.uk/home/wells/blog.htm">la Angla-lingva blogo de John Wells</a>, en kiu li blogas precipe pri fonetikaj temoj kaj precipe pri la Angla lingvo.</p>
]]></content:encoded>
					
					<wfw:commentRss>https://lingvakritiko.com/2008/12/25/vortaro-blogo/feed/</wfw:commentRss>
			<slash:comments>2</slash:comments>
		
		
			</item>
		<item>
		<title>La Oficialaj Aldonoj</title>
		<link>https://lingvakritiko.com/2008/05/13/la-oficialaj-aldonoj/</link>
					<comments>https://lingvakritiko.com/2008/05/13/la-oficialaj-aldonoj/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Tue, 13 May 2008 08:58:41 +0000</pubDate>
				<category><![CDATA[Fundamento]]></category>
		<category><![CDATA[Oficialigoj]]></category>
		<category><![CDATA[Vortaro]]></category>
		<category><![CDATA[Vortprovizo]]></category>
		<category><![CDATA[Oficialigoj Fundamento Vortaro]]></category>
		<guid isPermaLink="false">http://lingvakritiko.com/?p=84</guid>

					<description><![CDATA[Ekzistas ĝis nun naŭ Oficialaj Aldonoj al la Universala Vortaro. Tiujn OA-ojn publikigis la Lingva Komitato kaj la Akademio de Esperanto de 1909 ĝis 2007. Ili enhavas proksimume 2200 lingvoelementojn aldonitajn al la ĉirkaŭ 2800 elementoj en la Fundamento de Esperanto. Plejparte la Oficialaj Aldonoj estas nuntempe malfacile atingeblaj. La aldonoj 7a, 8a kaj 9a [&#8230;]]]></description>
										<content:encoded><![CDATA[<p>Ekzistas ĝis nun naŭ Oficialaj Aldonoj al la Universala Vortaro. Tiujn OA-ojn publikigis la Lingva Komitato kaj la Akademio de Esperanto de 1909 ĝis 2007. Ili enhavas proksimume 2200 lingvoelementojn aldonitajn al la ĉirkaŭ 2800 elementoj en la <a href="http://kolegoj.akademio-de-esperanto.org/fundamento/">Fundamento de Esperanto</a>.</p>
<p>Plejparte la Oficialaj Aldonoj estas nuntempe malfacile atingeblaj. La aldonoj 7a, 8a kaj 9a estas haveblaj de niaj libroservoj. <a href="http://akademio-de-esperanto.org/aktoj/aktoj2/8oa.html">8OA</a> kaj <a href="http://akademio-de-esperanto.org/oficialaj_informoj/oficialaj_informoj_8_2007.html">9OA</a> krome estas konsulteblaj ankaŭ Interrete en la <a href="http://akademio-de-esperanto.org">TTT-ejo de la Akademio de Esperanto</a>. Sed pli fruaj Aldonoj estas konsulteblaj nur en malmultaj bibliotekoj kaj arkivoj. Mi mem posedas nur fotokopiojn de tiuj fruaj Aldonoj.</p>
<p><span id="more-84"></span></p>
<p>Tial la Akademio de Esperanto provas iom post iom havigi la esencajn partojn de ĉiuj Oficialaj Aldonoj kadre de la <a href="http://akademio-de-esperanto.org/akademia_vortaro/">Akademia Vortaro</a>, kiu iom post iom ellaboriĝas en la Akademia TTT-ejo, kaj kiu espereble iam estos eldonita ankaŭ en papera formo.</p>
<p>Al tiu laboro grave kontribuis la Germana ne-Akademiano Andreas Kück, kiu ĉi-jare eldonis sian verkon <a href="http://www.akueck.de/oleo.htm"><cite>Oficialaj lingvoelementoj de Esperanto (OLEO)</cite></a>. En ĝi li skrupule resumas la enhavon de la Oficialaj Aldonoj kune kun la longaj listoj de nacilingvaj tradukoj en la diversaj Aldonoj (krom la Rusaj tradukoj, kiujn li saĝe elektis ne trakti pro manko de scioj de la Rusa lingvo kaj la Cirila alfabeto).</p>
<p>Pro tio, ke Andreas Kück disponigis sian verkon ankaŭ en elektronika formo, mi povis facile kompletigi la Akademian Vortaron per tiuj nacilingvaj tradukoj.</p>
<p>La diversaj Aldonoj estas enhave sufiĉe neunuecaj. Kelkaj el ili enhavas difinojn en Esperanto, sed aliaj ne. Plej multaj el la oficialigitaj lingvoelementoj ricevis nacilingvajn tradukojn, sed kelkaj el ili ne. Iuj elementoj eĉ havas nek tradukojn, nek difinon! Krome la naciaj lingvoj, kiuj uziĝas, estas tre diversaj. Ĉi-poste sekvas superrigardo de la enhavo de la naŭ Oficialaj Aldonoj.</p>
<p>Oni rimarku, ke pluraj el la Oficialaj Aldonoj enhavas ankaŭ Fundamentajn radikojn. Tiuj radikoj estis aparte &#8220;oficialigitaj&#8221; en la diversaj Aldonoj, ĉar en la Fundamento ili ne aperas en la Universala Vortaro, sed en aliaj partoj de la Fundamento. En la diversaj Oficialaj Aldonoj tiuj Fundamentaj elementoj do estis aparte aldonitaj al la Universala Vortaro.</p>
<h3>1OA</h3>
<ul>
<li><strong>Titolo</strong>: <cite>Unua Oficiala Aldono al Universala Vortaro</cite></li>
<li><strong>Jaro</strong>: 1909</li>
<li><strong>Enhavas</strong>: 806 radikojn kun postaj signetoj, sen finaĵoj</li>
<li><strong>Tradukoj</strong>: Franca, Angla, Germana, Rusa, Pola</li>
<li><strong>Difinoj en Esperanto</strong>: nur unu elemento, la sufikso AĈ/, havas difinon</li>
</ul>
<h3>2OA</h3>
<ul>
<li><strong>Titolo</strong>: <cite>Dua Oficiala Aldono al Universala Vortaro</cite></li>
<li><strong>Jaro</strong>: 1919</li>
<li><strong>Enhavas</strong>: 587 radikojn dividitajn en unu sufikson kaj du listojn de elementoj:
<ul>
<li>La sufikso ISM/ aperas aparte kun difino en Esperanto.</li>
<li>
<strong>&#8220;Definitiva listo de internaciaj vortoj, kiuj laŭ § 15 de l&#8217; Fundamento estas Esperantaj&#8221;</strong>:</p>
<ul>
<li><strong>Enhavas</strong>: 476 radikojn kun finaĵoj</li>
<li><strong>Tradukoj</strong>: mankas</li>
<li><strong>Difinoj en Esperanto</strong>: nur du elementoj, BARAK/ kaj IGNOR/, havas difinon</li>
</ul>
</li>
<li>
<strong>&#8220;Definitiva listo de komune uzataj vortoj oficialigitaj de la Akademio&#8221;</strong>:</p>
<ul>
<li><strong>Enhavas</strong>: 110 radikojn kun finaĵoj</li>
<li><strong>Tradukoj</strong>: Franca, Angla, Germana (kun piednota informo, ke Pola kaj Rusa tradukoj aperos poste &#8211; sed ŝajnas, ke tio ne efektiviĝis)</li>
<li><strong>Difinoj en Esperanto</strong>: mankas</li>
</ul>
</li>
</ul>
</li>
</ul>
<h3>3OA</h3>
<ul>
<li><strong>Titolo</strong>: <cite>Tria Oficiala Aldono al Universala Vortaro</cite></li>
<li><strong>Jaro</strong>: 1921</li>
<li><strong>Enhavas</strong>: 203 radikojn kun postaj signetoj sen finaĵoj</li>
<li><strong>Tradukoj</strong>: Angla, Franca, Germana, Hispana, Portugala, Itala, Pola</li>
<li><strong>Difinoj en Esperanto</strong>: nur tri elementoj, ABDIK/, ABUND/, KARIOL/, havas difinon</li>
</ul>
<h3>4OA</h3>
<ul>
<li><strong>Titolo</strong>: <cite>Kvara Aldono al Universala Vortaro</cite></li>
<li><strong>Jaro</strong>: 1929</li>
<li><strong>Enhavas</strong>: 118 radikojn kun finaĵo</li>
<li><strong>Tradukoj</strong>: Franca, Angla, Germana, Itala, Hispana, Portugala, Kataluna</li>
<li><strong>Difinoj en Esperanto</strong>: nur 23 el la elementoj havas difinon</li>
</ul>
<h3>5OA</h3>
<ul>
<li><strong>Titolo</strong>: <cite>Kvina Oficiala Aldono al Universala Vortaro</cite></li>
<li><strong>Jaro</strong>: 1934</li>
<li><strong>Enhavas</strong>: 8 radikojn kun finaĵoj</li>
<li><strong>Tradukoj</strong>: Angla, Franca, Germana, Hispana, Itala, Pola</li>
<li><strong>Difinoj en Esperanto</strong>: ĉiuj 8 radikoj havas difinon</li>
</ul>
<h3>6OA</h3>
<ul>
<li><strong>Titolo</strong>: <cite>Sesa Oficiala Aldono al la Universala Vortaro</cite></li>
<li><strong>Jaro</strong>: 1935</li>
<li><strong>Enhavas</strong>: 21 radikojn kun finaĵoj</li>
<li><strong>Tradukoj</strong>: Angla, Franca, Germana, Hispana, Itala, Pola</li>
<li><strong>Difinoj en Esperanto</strong>: ĉiuj 21 radikoj havas difinon</li>
</ul>
<h3>7OA</h3>
<ul>
<li><strong>Titolo</strong>: <cite>Sepa Oficiala Aldono al la Universala Vortaro</cite></li>
<li><strong>Jaro</strong>: 1958</li>
<li><strong>Enhavas</strong>: 160 radikojn kun signetoj, sen finaĵoj, el kiuj tamen la plejparto estas Fundamentaj radikoj; nur 31 radikoj estis efektive oficialigitaj en 7OA</li>
<li><strong>Tradukoj</strong>: mankas</li>
<li><strong>Difinoj en Esperanto</strong>: 81 el la elementoj havas difinon</li>
</ul>
<h3>8OA</h3>
<ul>
<li><strong>Titolo</strong>: <cite>Oka Oficiala Aldono al la Universala Vortaro</cite></li>
<li><strong>Jaro</strong>: 1974</li>
<li><strong>Enhavas</strong>: 200 radikojn en du listoj:
</li>
<li>
<strong>Landnomoj kaj landano-nomoj</strong>:</p>
<ul>
<li><strong>Enhavas</strong>: 47 radikojn kun finaĵoj</li>
<li><strong>Tradukoj</strong>: mankas</li>
<li><strong>Difinoj en Esperanto</strong>: mankas</li>
</ul>
</li>
<li>
<strong>&#8220;Oficialaj radikoj&#8221;</strong>:</p>
<ul>
<li><strong>Enhavas</strong>: 154 radikojn kun finaĵoj (el kiu unu, AŬSTRALI/, estas ankaŭ en la antaŭa listo)</li>
<li><strong>Tradukoj</strong>: Angla, Franca, Germana, Hispana, Itala, Portugala,</li>
<li><strong>Difinoj en Esperanto</strong>: ĉiuj elementoj havas difinon</li>
</ul>
</li>
</ul>
<h3>9OA</h3>
<ul>
<li><strong>Titolo</strong>: <cite>Naŭa Oficiala Aldono al la Universala Vortaro</cite></li>
<li><strong>Jaro</strong>: 2007</li>
<li><strong>Enhavas</strong>: 209 radikojn kun finaĵoj</li>
<li><strong>Tradukoj</strong>: mankas</li>
<li><strong>Difinoj en Esperanto</strong>: ĉiuj elementoj havas difinon</li>
</ul>
]]></content:encoded>
					
					<wfw:commentRss>https://lingvakritiko.com/2008/05/13/la-oficialaj-aldonoj/feed/</wfw:commentRss>
			<slash:comments>8</slash:comments>
		
		
			</item>
		<item>
		<title>Bazformoj de radikoj en vortaroj</title>
		<link>https://lingvakritiko.com/2008/04/18/bazformoj-de-radikoj-en-vortaroj/</link>
					<comments>https://lingvakritiko.com/2008/04/18/bazformoj-de-radikoj-en-vortaroj/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Fri, 18 Apr 2008 08:40:12 +0000</pubDate>
				<category><![CDATA[PIV]]></category>
		<category><![CDATA[Vortaro]]></category>
		<category><![CDATA[BRO]]></category>
		<category><![CDATA[Radikokarakteroj]]></category>
		<category><![CDATA[Vortfarado]]></category>
		<guid isPermaLink="false">http://lingvakritiko.com/?p=81</guid>

					<description><![CDATA[En modernaj Esperantaj vortaroj la radikoj estas preskaŭ ĉiam prezentataj kiel plenaj vortoj kun finaĵo. Ekz. la radiko TABL/ aperas normale sub la kapvorto tablo, kiu havas O-finaĵon, dum la radiko KUR/ aperas sub la I-finaĵa kapvorto kuri, kaj la radiko VERD/ aperas sub la baza formo verdakun A-finaĵo. Tie ĉi mi volas trakti kelkajn [&#8230;]]]></description>
										<content:encoded><![CDATA[<p>En modernaj Esperantaj vortaroj la radikoj estas preskaŭ ĉiam prezentataj kiel plenaj vortoj kun finaĵo. Ekz. la radiko TABL/ aperas normale sub la kapvorto <em>tablo</em>, kiu havas O-finaĵon, dum la radiko KUR/ aperas sub la I-finaĵa kapvorto <em>kuri</em>, kaj la radiko VERD/ aperas sub la baza formo <em>verda</em>kun A-finaĵo. Tie ĉi mi volas trakti kelkajn problemojn pri elektado de tiaj bazformoj.</p>
<p><span id="more-81"></span></p>
<div class="resumo">
<p><em>Resumo</em>. Elektado de bazformoj por Esperantaj radikoj en vortaro (O-finaĵa, I-finaĵa aŭ A-finaĵa kapvorto) povas doni problemojn al la vortaristo. Problemoj aperas precipe ĉe elektado inter O kaj I. En la <cite>Plena Ilustrita Vortaro de Esperanto</cite> (PIV) <a href="#piv2002">2002</a> kaj <a href="#piv2005">2005</a> la elektado inter I-finaĵo kaj O-finaĵo okazis laŭ principoj, kiuj signifis ŝanĝon kompare kun la antaŭaj eldonoj. Ekz. CEL/, GLU/, PLANT/, TEG/, URIN/ k.a. radikoj aperas nun sub O-finaĵa kapvorto, kio kontrastas unuavice kun la verbaj tradukoj de tiuj radikoj en la <a href="#zamenhof1963"><cite>Universala Vortaro.</cite></a> La kialo de tiu ŝanĝo estas, ke la O-formoj de tiuj radikoj normale ne havas agan signifon. La nova praktiko en PIV radikas en principoj skizitaj jam de Kalocsay, kaj oficialigitaj de la Akademio de Esperanto, kiu mem aplikis tiujn principojn en la <cite>Baza Radikaro Oficiala</cite> (<a href="#akademio1976">BRO</a>). PIV kaj BRO tamen ne ĉiam konsentas en la elektado de bazformoj ĉe tiaspecaj radikoj. Eventuale rolis en la elektado alio ol nura ekzamenado de la praktika lingvouzo. Se oni detale komparas gravajn Esperantajn vortarojn el la tuta historio de Esperanto, oni povas konstati multajn nekongruojn kaj hezitojn pri tiaj ĉi radikoj. Tial indas ellabori detalajn principojn praktike uzeblajn por elektado de bazformoj en Esperantaj vortaroj.</p>
</div>
<h3>Enhavo</h3>
<ul>
<li><a href="#s-1-piv">1. Plena Ilustrita Vortaro de Esperanto</a></li>
<li><a href="#s-2-hezitoj">2. Hezitoj inter O kaj I</a></li>
<li><a href="#s-3-malsamajelektoj">3. Malsamaj elektoj en PIV kaj BRO</a></li>
<li><a href="#s-4-praktikauzado">4. La praktika uzado</a></li>
<li><a href="#s-5-ajhformoj">5. AĴ-formoj</a></li>
<li><a href="#s-6-praktikaakceptebla">6. Praktika uzado kaj akceptebla uzado</a></li>
<li><a href="#s-7-gvidado">7. Gvidado de la uzanto</a></li>
<li><a href="#s-8-principoj">8. Konkretaj principoj</a>
<ul>
<li><a href="#s-8-1-verbe">8.1. Verbe prezentindaj radikoj</a></li>
<li><a href="#s-8-2-a-finajhe">8.2. A-finaĵe prezentindaj radikoj</a></li>
<li><a href="#s-8-3-o-finajhe">8.3. O-finaĵe prezentindaj radikoj</a></li>
<li><a href="#s-8-4-o-finajhaagajradikoj">8.4. O-finaĵa prezento de agaj radikoj</a></li>
</ul>
</li>
<li><a href="#s-9-komparatabelo">9. Kompara tabelo</a></li>
<li><a href="#s-10-referencoj">10. Referencoj</a></li>
</ul>
<h3 id="s-1-piv">1. Plena Ilustrita Vortaro de Esperanto</h3>
<p>La plej grava Esperanta vortaro estas la <cite>Plena Ilustrita Vortaro de Esperanto (PIV)</cite>. En la Antaŭparolo de ties eldono de la jaro 2005 skribis jene la ĝenerala gvidanto Duc Goninaz (<a href="#piv2005">PIV 2005:25</a>):</p>
<blockquote>
<p>Sed la formo menciita kiel kapvorto ne estas nepre la “Fundamenta”. Por pluraj morfemoj (<strong>cel/, direkt/, flor/, glu/, gut/, plant/, teg/, urin/, vest/&#8230;</strong>) mi ne hezitis prezenti la kapvorton sub la formo, kiu plej bone povas klarigi la signifon de la aliaj leksikaj unuoj. Waringhien deklaris, ke li ne aŭdacis tion fari, ĉar por li tio signifis ŝanĝon de la “kategorieco” de la traktata “radiko”, kaj tion li ne volis fari sen decido de la Akademio. Sed, unuflanke, oni povas konstati, ke jam pli frue la aŭtoroj de PV kaj PIV permesis al si tiajn ŝanĝojn kompare kun la Oficialaj Aldonoj, kaj ke poste la Akademio faris, okaze de la kompilo de la <em>Baza Radikaro Oficiala</em> (1975), pli-malpli eksplicitajn modifojn (<strong>flor/, pak/, propagand/, raci/&#8230;</strong>) en la ĝistiamaj kategorioj. Aliflanke, mi ne estas katenita de dogmo pri la “kategorioj”. Laŭ mia koncepto la elekto de kapvorto estas nur vortara oportunaĵo, bazita sur semantikaj konsideroj. Ĝi devas gvidi la uzanton ne al Prokrusta kongruiĝo kun teorio, sed al ĝusta laŭsenca uzado de la vortoj. Kaj, evidente, vortaristo ne povas elturniĝi per la truko “dukategorieco”: kapvorto estas nur unu. Se oni donas kiel kapvorton <strong>urin/i</strong>, kiel en la antaŭa eldono, la uzantoj tendencos dedukti, same kiel Kalocsay en unu el la famaj sonetoj, ke <strong>urin/o</strong> estas ago, kio evidente ne kongruas kun la vera uzado kaj la donita difino. La kelkaj ŝanĝoj, kiujn mi faris ĉi-kaŭze – plurokaze laŭ la tre sagacaj konsiloj de G. Lagrange, direktoro de la Sekcio pri Gramatiko de la Akademio en 1995-98 – estas do neniel arogaj decidoj pri iu “gramatika kategorieco”, kiun Waringhien defendis, sed pri kiu li devis konfesi, ke ĝi estas “pli elasta, ol oni ordinare opinias”. Tiuj kelkaj ŝanĝoj tute ne signifas partoprenon en senfruktaj polemikoj, sed nur zorgon pri la kohereco de niaj difinoj kaj konsekvence pri la uzebleco de nia vortaro.</p>
</blockquote>
<p>Duc Goninaz tie esprimas praktikan kaj konkretan aliron al la tasko. Li rilatigas elekton de kapvorto – kiu eble spegulas ian teorian kategoriecon, eble ne – al praktikaj konsideroj: La elekto estu utila indikilo pri la ĝenerala konduto de la koncerna radiko en la efektiva vortfarado.</p>
<h3 id="s-2-hezitoj">2. Hezitoj inter O kaj I</h3>
<p>La ekzemploj cititaj montras, ke hezitoj pri kapvorta formo koncernas precipe elekton inter la finaĵoj O kaj I. La menciitaj radikoj DIREKT/, FLOR/, GLU/, GUT/, PAK/, PLANT/, TEG/, URIN/<strong> </strong>kaj<strong> </strong>VEST/ aperis ĉiuj en la <cite>Universala Vortaro</cite> (<a href="#zamenhof1963">Zamenhof, 1963</a>) kun tradukoj verbaj (en la kvin naciaj lingvoj), kaj tial ili estas tradicie en vortaroj prezentataj sub verba kapvorto. En PIV (ekde ties eldono de la jaro 2005) ili tamen aperas sub O-finaĵa kapvorto. La kialo estas, ke la O-formoj de tiuj radikoj normale ne havas agan signifon. Laŭ baza principo en la tradicia teorio pri radikokarakteroj, vorto, kiu konsistas el verba radiko kaj O-finaĵo, havu agan signifon kiel almenaŭ unu el siaj signifoj. Jen kiel skribis pri tiu temo Kalocsay (<a href="#kalocsay1970">1970:23-24</a>):</p>
<blockquote>
<p>La o-finaĵo signifas sole substantivon. En la senco de la o-finaĵaj vortoj do validiĝas la gramatika karaktero de la antaŭa radiko. Kun radiko <strong>substantiva</strong> ĝi esprimas objekton aŭ koncepton (homo, scienco), kun <strong>adjektiva kvaliton</strong>, aŭ <strong>abstraktaĵon</strong> (bono, belo), kun <strong>verba agon</strong> (skribo, manĝo).</p>
<p>Kun <strong>verba</strong> radiko la o-finaĵo signas <strong>agon</strong>. Sed helpe de la kunteksto ĝi povas signi ankaŭ la <strong>konkretan</strong> manifestiĝon, aŭ la objekton de la ago. (Belaj konstruoj; perdita skribo; bona manĝo; lana kovro.) Krome ĝi povas signifi ankaŭ abstraktaĵon: <strong>amo</strong>, <strong>penso</strong> ekzemple estas abstraktaĵoj <strong>amo</strong>, <strong>penso</strong>. Por eviti miskomprenon, se la kunteksto ne helpas, oni anstataŭigas la o-finaĵon per la sufikso de <strong>konkreto</strong>. Male, se oni volas speciale akcenti la <strong>agon</strong>, oni almetas la sufikson de la ago (ado).</p>
</blockquote>
<p>La sama ideo aperis ankaŭ en la <cite>Plena Analiza Gramatiko</cite> (<a href="#kalocsaywaringhien1980">Kalocsay-Waringhien 1980</a>) kaj finfine ankaŭ en la Akademiaj decidoj pri vortfarado (<a href="#akademio1976">Akademio de Esperanto 1976:55-70</a>). Tie tekstas interalie jene (<a href="#akademio1976">Akademio de Esperanto 1976:62</a>):</p>
<blockquote>
<p>V. NI KONSTATAS</p>
<p>[&#8230;]</p>
<p>C) ke la infinitive tradukitaj radikoj (= I-radikoj, verbaj radikoj)</p>
<p>1. kun la i-finaĵo havas la sencon donitan en la Universala Vortaro;</p>
<p>2. kun la o-finaĵo ili signas la nomon de la ago donita en la Universala Vortaro, ago konsiderata kiel fakto kaj kune kun sia konkreta manifestiĝo aŭ rezulto (<em>promeno, flego, parolo; altaj konstruoj, sigelita skribo, rompita baro</em>);</p>
</blockquote>
<p>En alia parto direktita al la publiko en la formo de rekomendoj, tekstas jene (<a href="#akademio1976">Akademio de Esperanto 1976:69</a>):</p>
<blockquote>
<p>2)<strong> kun radiko de verba karaktero la finaĵo -o havas la signifon de ago kaj konkreta manifestiĝo aŭ rezulto de tiu ago</strong>; ekz-e: <em>la kuro, la danco, la konstruo</em>. Kontraste, <strong>aĵ</strong> montras ion konkretan estigitan de la ago, dum <strong>ad</strong> havas la signifon de ago konsiderata en sia daŭro; ekz-e: <em>la dancado, la konstruado, la konstruaĵo</em>.</p>
</blockquote>
<p>En la <cite>Baza Radikaro Oficiala (<a href="#akademio1976">BRO</a>)</cite> la Akademio entreprenis efektive difini la kategoriojn de la radikoj surbaze de tiuj principoj, kaj skribis tiurilate la jenon kun referenco al la ĵus citita teksto<cite> </cite>(<a href="#akademio1976">Akademio de Esperanto 1976:37</a>):</p>
<blockquote>
<p>Rezultas el tiu teksto, ke, se o-derivaĵo de radiko supozita verba neniam povas signifi <em>agon</em>, ĝi tutsimple ne estas verba radiko.</p>
<p>Ekzemple, <em>floro, pako, urino</em> neniam signifas agon, sed male ion tute konkretan; sekve la radikoj <em>flor/, pak/, urin/</em> ja ne estas verbaj sed substantivaj. Plie de tiuj substantivaj radikoj tute logike kaj facile deriviĝas la verboj <em>flori, paki, urini</em>. Kaj tio plene respondas al la preskriboj de Zamenhof en siaj vortaroj rusa, germana kaj franca kaj ankaŭ al la uzado ĉe la bonaj aŭtoroj.</p>
</blockquote>
<p>Oni povas konstati, ke la elektado de kapvortaj formoj en PIV, estas bazita rekte sur tiuj samaj ideoj kaj principoj.</p>
<p>En ĉiuj tiuj tekstoj oni parolis pri “ago” kaj “aga signifo”. Tiu esprimo vere kovras spektron de signifoj inkluzivantaj agojn, procezojn, sentojn, eventojn k.s. Iuj preferas paroli pri “fakto” anstataŭ “ago”. Ĉi-poste mi plu uzos esprimojn kiel “ago”, “aga signifo” k.s. en tiu tradicia maniero. Oni komprenu tion kiel oportunan mallongigon de “signifo aga, proceza aŭ simile”.</p>
<h3 id="s-3-malsamajelektoj">3. Malsamaj elektoj en PIV kaj BRO</h3>
<p>PIV (<a href="#piv2005">2005</a>) kaj <a href="#akademio1976">BRO</a> tamen ne ĉiam konsentas en la elektado de bazformoj. Jen kelkaj ekzemploj:</p>
<div id="bazformoj-tabelo1">
<table border="1" cellpadding="5" cellspacing="0">
<thead>
<tr>
<th>PIV</th>
<th>BRO</th>
</tr>
</thead>
<tbody>
<tr>
<td><em>alarmi</em></td>
<td><em>alarmo</em></td>
</tr>
<tr>
<td><em>bari</em></td>
<td><em>baro</em></td>
</tr>
<tr>
<td><em>donaci</em></td>
<td><em>donaco</em></td>
</tr>
<tr>
<td><em>glori</em></td>
<td><em>gloro</em></td>
</tr>
<tr>
<td><em>kolekti</em></td>
<td><em>kolekto</em></td>
</tr>
<tr>
<td><em>kopii</em></td>
<td><em>kopio</em></td>
</tr>
<tr>
<td><em>loti</em></td>
<td><em>loto</em></td>
</tr>
<tr>
<td><em>noti</em></td>
<td><em>noto</em></td>
</tr>
<tr>
<td><em>produkti</em></td>
<td><em>produkto</em></td>
</tr>
<tr>
<td><em>profiti</em></td>
<td><em>profito</em></td>
</tr>
<tr>
<td><em>provizi</em></td>
<td><em>provizo</em></td>
</tr>
<tr>
<td><em>registri</em></td>
<td><em>registro</em></td>
</tr>
<tr>
<td><em>rekompenci</em></td>
<td><em>rekompenco</em></td>
</tr>
<tr>
<td><em>sonori</em></td>
<td><em>sonoro</em></td>
</tr>
<tr>
<td><em>stampi</em></td>
<td><em>stampo</em></td>
</tr>
<tr>
<td><em>tondri</em></td>
<td><em>tondro</em></td>
</tr>
<tr>
<td><em>verki</em></td>
<td><em>verko</em></td>
</tr>
<tr>
<td><em>vundi</em></td>
<td><em>vundo</em></td>
</tr>
</tbody>
</table>
</div>
<p>Jen kelkaj ekzemploj, ĉe kiuj la elektoj estas inversaj kompare kun la antaŭaj ekzemploj:</p>
<div id="bazformoj-tabelo1">
<table border="1" cellpadding="5" cellspacing="0">
<thead>
<tr>
<th>PIV</th>
<th>BRO</th>
</tr>
</thead>
<tbody>
<tr>
<td><em>komplezo</em></td>
<td><em>komplezi</em></td>
</tr>
<tr>
<td><em>konversacio</em></td>
<td><em>konversacii</em></td>
</tr>
<tr>
<td><em>operacio</em></td>
<td><em>operacii</em></td>
</tr>
<tr>
<td><em>opozicio</em></td>
<td><em>opozicii</em></td>
</tr>
<tr>
<td><em>paŭzo</em></td>
<td><em>paŭzi</em></td>
</tr>
<tr>
<td><em>propagando</em></td>
<td><em>propagandi</em></td>
</tr>
<tr>
<td><em>reklamo</em></td>
<td><em>reklami</em></td>
</tr>
<tr>
<td><em>respekto</em></td>
<td><em>respekti</em></td>
</tr>
<tr>
<td><em>riverenco</em></td>
<td><em>riverenci</em></td>
</tr>
<tr>
<td><em>sonĝo</em></td>
<td><em>sonĝi</em></td>
</tr>
<tr>
<td><em>spezo</em></td>
<td><em>spezi</em></td>
</tr>
<tr>
<td><em>striko</em></td>
<td><em>striki</em></td>
</tr>
</tbody>
</table>
</div>
<p>Por kelkaj radikoj en la lasta grupoj ne estas facile kompreni, kial PIV elektis O-finaĵajn kapvortojn, ĉar la koncernaj O-formoj estas en PIV klare difinitaj kiel agaj.<em> </em>Simile PIV elektis O-finaĵan kapvorton ankaŭ por la jenaj radikoj (finiĝantaj per “aci” aŭ “ici”), kvankam la O-formoj estas agaj eĉ laŭ PIV mem: <em>abnegacio, arbitracio, deklaracio, demonstracio, ekspozicio, manifestacio, navigacio, operacio, opozicio, revelacio, spekulacio.</em> Oni komparu kun la sekvaj radikoj, kiuj ja ricevis verban kapvorton en PIV tute konforme al la aga signifo de la responda O-formo: <em>adicii, apelacii, interpelacii</em>. En la okazo de EKSPOZICI/ ankaŭ BRO elektis O-formon, kvankam temas pri aga O-vorto.</p>
<p>Estas malfacile trovi motivon por tiuj elektoj. Ili ŝajnas tute nekongruaj kun la deklaritaj principoj. Sed aliflanke PIV ja skribis, ke temas nur pri “vortara oportunaĵo, bazita sur semantikaj konsideroj”, kaj ke oni “ne estas katenita de dogmo pri la ‘kategorioj’”. En la okazo de radikoj prezentataj sub O-formo kun aga signifo, tio tamen ne povas konduki al ia reala mislerno aŭ misuzo. Ĉiu ajn verba radiko (kaj ankaŭ ĉiu ajn adjektiva radiko) povas aperi sub O-formo en vortaro sen praktika misrezulto, kondiĉe ke tia O-formo vere ekzistas en la praktika uzo, kaj kondiĉe ke la vortaro donas ĝustan difinon de la O-formo kun mencio de ties aga signifo (aŭ ties eca signifo).</p>
<p>Realan problemon prezentas tamen tiuj radikoj, kiuj aperas sub I-finaĵa bazformo, kvankam iliaj O-formoj ne estas agaj. Se oni ne volas, ke lernanto pensu, ke ekz. <em>baro</em> estas ago (= ‘barado’), oni prefere ne prezentu la radikon BAR/ sub la kapvorto <em>bari</em>, kiu precize tion sugestas. Se oni ne volas instrui, ke <em>loto</em> signifas pli-malpli <em>lotado</em>, tiam oni ne uzu <em>loti</em> kiel bazformon. Se oni ne volas, ke homoj ekuzu <em>foso </em>en la signifo de <em>fosado</em>, oni ne prezentu FOS/ kiel verbkarakteran.</p>
<p>Sed en tio jam troviĝas grava principa demando: Kio decidas, ke tia O-formo ne uziĝu kun aga signifo?</p>
<h3 id="s-4-praktikauzado">4. La praktika uzado</h3>
<p>Ĉiuj ĉi tie cititaj verkoj iel referencas al la signifo de la koncernaj O-formoj en la uzado. Precipe temas tiam pri la nuntempa uzado (la uzo de radiko ja povas ŝanĝiĝi, kaj tio povas transporti radikon de unu kategorio en alian). La principo estis: Se O-formo de radiko ne aperas kun aga signifo en la nuntempa praktika uzado, tiam la radiko ne (plu) estas aga.</p>
<p>En novaj eldonoj de PIV oni tamen en kelkaj okazoj anstataŭe <strong>aldonis agan signifon</strong> al O-formo. Oni aldonis signifon, kiu mankis en malnovaj eldonoj (<a href="#piv1970">Waringhien 1970</a> kaj <a href="#piv1987">1987</a>), evidente por tiel pravigi, ke la radiko povu aperi sub verba kapvorto (konforme al la tradicia maniero prezenti la koncernan radikon en vortaroj). Ne ĉiufoje estas klare, ke tiu aldona signifo estas ĉerpita el la reala lingvouzo.</p>
<p>Tiel la redaktantoj de PIV agis ekz. en la jenaj okazoj, kies radikoj en PIV aperas sub verba kapvorto:</p>
<ul>
<li><em>provizo</em> = ‘ago provizi kaj ties rezultoj’</li>
<li><em>kolekto</em> = ‘ago kolekti’, ‘aro da kolektitaj personoj aŭ objektoj’</li>
<li><em>kopio</em> = ‘ago kopii kaj precipe ties rezulto’</li>
<li><em>stampo</em> = ‘ago stampi kaj ties rezulto’</li>
<li><em>produkto</em> = ‘ago produkti kaj ties rezulto’</li>
<li><em>registro</em> = ‘ago registri kaj ties rezulto’</li>
<li><em>foso</em> = ‘ago fosi kaj ties rezulto’</li>
</ul>
<p>Sed en neniu el tiuj okazoj aperas ekzemplo, en kiu la koncerna O-vorto efektive havas agan signifon. Al mi ŝajnas, ke tiuj agaj signifoj estas elpensitaj de la vortaristo. Laŭ mia impreso, en la reala lingvouzo tiuj agaj signifoj apenaŭ iam ajn aperas (kvankam multaj lingvouzantoj eble tamen tute akceptus tian uzon).</p>
<p>Ĉu do povas esti, ke rolis en tiuj ĉi elektoj aliaj faktoroj ol ekzamenado de la praktika lingvouzo?</p>
<h3 id="s-5-ajhformoj">5. AĴ-formoj</h3>
<p>En tri el la cititaj okazoj, <em>produkto</em>, <em>registro </em>kaj<em> foso</em>, povas esti, ke rolis la ekzisto (kaj praktika uzateco) de AĴ-formo de la sama vorto: <em>Produktaĵo, registraĵo </em>kaj <em>fosaĵo</em> havas pli-malpli la saman signifon kiel respektive <em>produkto,</em> <em>registro</em> kaj <em>foso</em>. Tia kunekzisto de simpla O-formo kaj formo kun aldona AĴ, estas tipa por verbaj radikoj. Normale la O-formo havas tiam ankaŭ agan signifon, kaj oni povas uzi laŭbezone AD aŭ AĴ por precizigi la signifon. Se la radikoj PRODUKT/, REGISTR/ kaj FOS/ estas ne-verbaj (sed substantivaj), tiam efektive estas nenormale, ke ekzistu AĴ-formo kun la sama signifo kiel la simpla O-formo. Tio povas esti indiko, ke la radiko eble tamen estas verba, kaj ke eble tamen la O-formo rajtas aperi kun aga signifo.</p>
<p>Ĉe ankoraŭ kelkaj radikoj, kiujn PIV elektis prezenti kun substantiva bazformo (sen aga signifo), simile aperas tia AĴ-vorto kun signifo pli-malpli sama kiel la signifo de la simpla O-formo. Tiaj estas FEK/, PAK/ kaj VEST/. Ili aperas jene en PIV:</p>
<blockquote>
<p><strong>fek/o</strong>. Ekskremento, eligita el la anuso [&#8230;] <strong>~i</strong> Eligi ~on. [&#8230;] <strong>~ado</strong>. Ago de fekanto. <strong>~aĵo</strong>. Amaso da ~oj, precipe bestaj.</p>
<p><strong>pak/o</strong>. Aro da objektoj, kunligitaj aŭ kunaranĝitaj por esti protektataj aŭ pli facile transporteblaj [&#8230;] <strong>*~i</strong> (tr) <strong>1</strong> Kunaranĝi plej malvaste iajn objektojn, aŭ ilin ligante per ŝnuro, aŭ envolvante en paperon aŭ ŝtofon, aŭ enŝovante en sakon, aŭ enpremante en kofron aŭ valizon, aŭ ordigante en keston [&#8230;] <strong>~ado</strong>. Ago de tiu, kiu ~as. <strong>*~aĵo</strong>. Tuto de la ~oj, kiujn oni portas kun si ĉe vojaĝo aŭ kiujn oni ekspedas per publika transportilo [&#8230;]</p>
<p><strong>vest/o</strong> <strong>1</strong> Ĉio, kion oni portas sur si, por kovri la korpon [&#8230;] <strong>*~i</strong> (tr) <strong>1</strong> Kovri per ~o, por ŝirmi kontraŭ malvarmo aŭ kaŝi nudecon [&#8230;] <strong>*~ado</strong>. Ago, per kiu iu ~as [&#8230;] <strong>~aĵo</strong>. Ĉiu el la pecoj de ~o. [&#8230;]</p>
<p>(PIV 2005:323, 830, 1227)</p>
</blockquote>
<p>Tie oni povas vidi, ke PIV donas signifodistingon inter la simpla O-formo kaj la formo kun aldonita AĴ. Similan distingon ĝi donas ankaŭ ĉe FOS/, kiu tamen aperas kun verba kapvorto:</p>
<blockquote>
<p><strong>*fos/i</strong> (tr) <strong>1</strong> Fari kavaĵon, eltirante teron [&#8230;] <strong>~o</strong>. Ago ~i k ties rezulto, i.a.: <strong>1</strong> ~ita kavaĵo [&#8230;] <strong>~ado</strong>. Agado de ~anto [&#8230;] <strong>~aĵo</strong>. Longforma ~o [&#8230;]</p>
<p>(<a href="#piv2005">PIV 2005:360</a>)</p>
</blockquote>
<p>Pro la aŭtoritateco de PIV mi longe pensis, ke tiuj signifodistingoj inter la O-formoj kaj AĴ-formoj konsistigas lingvan realaĵon. Sed detala pristudado kaj de la Zamenhofa uzo, kaj de la nuntempa uzo, montris, ke praktike tiuj distingoj apenaŭ ekzistas. En la efektiva lingvouzo <em>feko</em> samsignifas kun <em>fekaĵo</em>, <em>pako</em> kun <em>pakaĵo</em>, <em>vesto</em> kun <em>vestaĵo</em> kaj <em>foso</em> kun <em>fosaĵo</em>. (Krome la asertitaj signifodistingaj efikoj de la aldona AĴ, estas en tiuj tri okazoj tute diversaj, kaj apenaŭ klarigeblaj per iaj principoj.) Zamenhof ja kutimis distingi inter vojaĝa <em>pakaĵo </em>(valizaro), kaj nevojaĝaj <em>pakoj</em>, sed eĉ ĉe Zamenhof tiu distingo ne estas tute konsekvenca. Ekz. aperas ĉe li <em>pakaĵeto</em>, kiu ne esprimas etigon de vojaĝa valizaro, sed kiu simple estas malgranda pakita objekto. Ĉiuokaze <em>pakaĵo</em> en la senco de vojaĝa pakitaĵaro ne estas io tute alia ol <em>pako. </em>Temas nur pri nuanca distingo. En la nuna lingvopraktiko oni ĝenerale uzadas <em>pakaĵo</em> praktike tute samsignife kiel <em>pako</em>.</p>
<p>Ni havas do tamen ĉe ĉiuj el tiuj radikoj tipan karakterizaĵon de verbaj radikoj: por esprimi la konkretan rezulton aŭ konkretan manifestiĝon de la ago montrata de la verba formo, oni povas uzi ĉu simplan O-formon, ĉu O-formon kun aldona AĴ. Mankas nur, ke la simpla O-formo havu ankaŭ agan signifon, por ke ni povu konstati klarajn okazojn de verbaj radikoj prezentindaj sub verba kapvorto.</p>
<p>Ĉu do ĉiuj tiuj agosignifoj vere mankas? Ĉu aga uzo de la koncernaj O-vortoj estas tute fremda kaj erara?</p>
<h3 id="s-6-praktikaakceptebla">6. Praktika uzado kaj akceptebla uzado</h3>
<p>Foresto el la praktika uzo ne nepre egalas al erareco aŭ neebleco. Povas esti, ke certa uzo de vorto estas tute akceptebla por la lingvouzantoj, kaj tute ĝusta laŭ ilia lingvosento <em>kvankam praktike ili apenaŭ aŭ eĉ tute ne praktikas tiun eblon</em>. Ja povas esti, ke oni tute akceptas ekz. <em>feko </em>en la signifo <em>fekado</em>, kvankam oni mem kutimas por tio ĉiam diri <em>fekado</em>. Povas esti, ke oni tute ne havas ion kontraŭ uzado de ekz. <em>vesto</em> en la signifo <em>vestado</em>, kvankam oni preferas mem ĉiam uzi la formon <em>vestado</em>, kiu estas pli klaresprime aga ol la formo <em>vesto</em>.</p>
<p>Laŭ mi necesas iom pli nuance kompreni la aserton de BRO, ke “se o-derivaĵo de radiko supozita verba neniam povas signifi <em>agon</em>, ĝi tutsimple ne estas verba radiko” (<a href="#akademio1976">Akademio de Esperanto 1976:37</a>). Tie ja tekstas “povas signifi”. Ke io povas signifi ion, ne nepre signifas, ke ĝi vere iam uziĝas kun tia signifo.</p>
<p>Tia akceptebleco de aga uzo povas iafoje manifestiĝi en konstruitaj ekzemploj kadre de gramatikaj diskutoj, kie oni ne malofte utiligas tiajn latentaĵojn de la lingvo, kiuj malofte aŭ eĉ neniam renkontiĝas en ordinara lingvaĵo, ekz. <em>ebla je porto</em> uzata kiel klariga analizo de <em>portebla</em> (<a href="#kalocsaywaringhien1980">Kaloscay 1980:398</a>), kvankam konstruoj kiel <em>ebla je porto</em> apenaŭ uziĝas en ordinara lingvaĵo. Tiaj uzoj ene de “la gramatika dialekto” ne taŭgas kiel ekzemploj de reala lingvouzo aŭ kiel atestoj de akceptebleco. Por pruvi, ke radiko kiel ekz. FEK/ kaj DONAC/ estas prezentinda sub verba bazformo, oni serĉu akcepteblecon de <em>feko</em> kaj <em>donaco</em> kun aga signifo precipe ekster diskutoj pri gramatiko kaj vortfarado, kaj prefere ĉe ne-gramatikistoj.</p>
<p>En la preparado de BRO la Akademio evidente pritaksis ĉian uzon de O-formo netroveblan en la lingva praktiko kiel neaprobindan, kaj tial pluraj radikoj, kiujn multaj spontane volus klasi kiel verbajn, kaj kiujn PIV prezentas kiel verbajn, aperas en BRO kun O-finaĵo: <em>baro, loto, alarmo, sonoro, tondro, donaco, rekompenco, provizo, gloro, profito, kolekto, kopio, noto, produkto, registro, stampo, verko, vundo</em>.</p>
<p>Ne por ĉiuj el tiuj radikoj PIV aperigas O-formon kaj AĴ-formon samsignifajn (aŭ pli-malpli samsignifajn). Ekz. ĉe PROVIZ/, KOLEKT/, STAMP/ kaj KOPI/ tia AĴ-formo ne menciiĝas. Sed tio ne signifas, ke tia AĴ-formo samsignifa aŭ similsignifa kiel la simpla O-formo ne povas ekzisti. Kredeble multaj lingvouzantoj pritaksus tiajn AĴ-formojn de tiuj radikoj kiel tute akcepteblajn kaj senerarajn alternativojn al O-vorto sen AĴ-sufikso.</p>
<h3 id="s-7-gvidado">7. Gvidado de la uzanto</h3>
<p>En ellaborado de vortaro laŭ mi tre indas apliki la konsilon de Duc Goninaz, ke “la elekto de kapvorto [&#8230;] devas gvidi la uzanton al ĝusta laŭsenca uzado de la vortoj” (<a href="#piv2005">PIV 2005:25</a>).</p>
<p>La baza atentindaĵo ĉe hezito inter O-formo kaj I-formo estu la jeno:</p>
<p class="important"><strong>Se radiko estas prezentata sub </strong><em><strong>verba</strong></em><strong> kapvorto, la uzanto de la vortaro rajtas tion kompreni tiel, ke la O-formo de la koncerna radiko povas havi </strong><em><strong>agan signifon</strong></em><strong> (tiu sama ago, kiun esprimas la verbo)</strong><strong>. </strong>Se vortaristo ne deziras rekomendi tian uzon, la vortaristo ne prezentu la radikon kun verba kapvorto.</p>
<p>Analoge ĉe hezito inter O-formo kaj A-formo:</p>
<p class="important"><strong>Se radiko estas prezentata sub </strong><em><strong>adjektiva</strong></em><strong> kapvorto, la uzanto de la vortaro rajtas tion kompreni tiel, ke la O-formo de la koncerna radiko povas havi </strong><em><strong>ecan signifon</strong></em><strong> (tiu sama eco, kiun nomas la adjektivo).</strong> Se vortaristo ne deziras rekomendi tian uzon, la vortaristo ne prezentu la radikon kun adjektiva kapvorto.</p>
<p>Prezento kun substantiva kapvorto estas sufiĉe neŭtrala. <em>Se la O-formo ricevas ĝustan kaj plenan difinon</em>, tia prezento povas ĉiam bone funkcii, ankaŭ kiam la radiko vere estas aga (aŭ eca) laŭsignife.</p>
<h3 id="s-8-principoj">8. Konkretaj principoj</h3>
<p>Jen propono de konkretaj bazaj principoj uzeblaj por elektado de bazformoj en Esperantaj vortaroj:</p>
<h4 id="s-8-1-verbe">8.1. Verbe prezentindaj radikoj</h4>
<p>Verbe prezentindaj estas radikoj, ĉe kiuj la <strong>I-formo</strong> kaj la <strong>O-formo</strong> estas samsignifaj, t.e. la signifo de la O-formo, aŭ almenaŭ <strong>unu el ĝiaj signifoj</strong>, estas pli-malpli identa al la signifo de la responda I-formo, krom ke la du formoj kondutas gramatike malsame.</p>
<p>La I-formo de tia radiko montras faradon de ia ago aŭ ian procezon, kaj la O-formo estas nomo de tiu sama ago aŭ procezo, do esence samsignifa kiel O-formo kun AD-sufikso (krom la daŭreca nuanco de AD). Ekzemploj:</p>
<ul>
<li>MONTR/ &#8211; <em>montri</em> kaj <em>montro</em> esprimas la saman agon.</li>
<li>RID/ &#8211; <em>ridi</em> kaj <em>rido</em> esprimas la saman agon.</li>
<li>VIV/ &#8211; <em>vivi</em> kaj <em>vivo</em> esprimas la saman agon.</li>
<li>ROTACI/ &#8211; <em>rotacii</em> kaj <em>rotacio</em> esprimas la saman agon.</li>
<li>AM/ &#8211; <em>ami</em> estas la ago havi certan senton, <em>amo</em> estas tiu sento mem.</li>
<li>ABOMEN/ &#8211; <em>abomeni</em> estas la ago havi certan senton, <em>abomeno</em> estas tiu sento mem.</li>
</ul>
<p>En multaj okazoj la <strong>O-formo</strong> de tia radiko havas, apud aga aŭ agosimila signifo, ankaŭ signifon de io ne-aga kun tre proksima rilato al la ago, ekz. rezulto aŭ alispeca manifestiĝo de la ago. Ekzemploj:</p>
<ul>
<li>KONSTRU/ &#8211; <em>konstrui</em> estas ago, <em>konstruo</em> estas aŭ tiu sama ago, aŭ rezulto de tia ago, aŭ maniero en kiu tia ago okazas.</li>
<li>ELEKT/ &#8211; <em>elekti</em> kaj <em>elekto</em> estas ambaŭ agoj, sed <em>elekto</em> ankaŭ povas montri tion, kion oni elektas.</li>
<li>DIFEKT/ &#8211; <em>difekti</em> estas ago, <em>difekto</em> estas aŭ nomo de tiu ago, aŭ rezulto de tiu ago.</li>
</ul>
<p>En iuj okazoj la signifo de la <strong>O-formo</strong> de radiko, kiun oni tradicie prezentas vortare en verba formo, ne estas tiu de la efektiva ago montrata de la I-formo, sed nur rezulto de tiu ago, kiun esprimas la I-formo de la radiko, aŭ io alia ne-aga kun proksima rilato al tiu ago. Por esprimi la koncernan agon en substantiva formo, necesas aldoni AD-sufikson. Tiaj radikoj ne aperu kun verba bazformo. Ekzemploj:</p>
<ul>
<li>EMBARAS/ &#8211; <em>embarasi</em> estas la ago kaŭzi certan staton, <em>embaraso</em> estas tia stato, sed apenaŭ uziĝas por la ago kaŭzi tian staton. Por la ago necesas uzi <em>embarasado.</em></li>
<li>PROFIT/ &#8211; <em>profiti</em> estas la ago ricevi utilon aŭ gajnon de io, <em>profito</em> estas tia utilo aŭ gajno. Por nomi la agon oni uzu <em>profitado.</em></li>
<li>STAMP/ &#8211; <em>stampi</em> estas la ago fari markon per stampilo, <em>stampo</em> estas marko tiel farita. Nomo de la ago estas <em>stampado.</em></li>
<li>ŜVIT/ &#8211; <em>ŝviti</em> estas la ago eligi salan likvon tra la poroj de la haŭto, <em>ŝvito</em> estas tiu likvo mem. Por la ago oni diru <em>ŝvitado.</em></li>
</ul>
<p>Ĉe verbe prezentindaj radikoj la <strong>A-formo</strong> tipe havas signifon tre elastan kaj varian, ekz. ‘rilata al la ago’, ‘faranta la agon’, ‘tia kiel la ago’, ‘havanta econ rilatan al la ago’ k.s. Ekzemploj:</p>
<ul>
<li>MONTR/ &#8211; <em>montra</em> = ‘servanta por montri’, ‘rilata al montrado’, k.s.</li>
<li>ROTACI/ &#8211; <em>rotacia</em> = ‘rilata al rotaciado’, ‘rotacianta’, k.s.</li>
<li>AM/ &#8211; <em>ama</em> = ‘rilata al amo aŭ amado’, ‘amanta’, k.s.</li>
</ul>
<p>Ĉe iuj verbe prezentindaj radikoj la A-formo havas en praktika uzado ecan signifon, eventuale apud la pli normala signifo montrita ĉi-antaŭe. Tiam temas ofte pri eco, kiu povas esti rezulto de la koncerna ago, sed la A-formo montras tiun econ mem aparte de la koncerna ago. Ekzemploj:</p>
<ul>
<li>SUSPEKT/ &#8211; <em>suspekta</em> = ‘tia, ke ĝi vekas suspekton’.</li>
<li>FIKS/ &#8211; <em>fiksa</em> = ‘nemovebla (tia, kia io povas fariĝi pro fiksado)’.</li>
<li>FALS/ &#8211; <em>falsa</em> = ‘mensogece ŝajnvera (tia, kia io povas fariĝi pro falsado)’.</li>
</ul>
<h4 id="s-8-2-a-finajhe">8.2. A-finaĵe prezentindaj radikoj</h4>
<p>A-finaĵe prezentindaj estas radikoj, kies <strong>A-formo</strong> kaj <strong>O-formo</strong> estas esence samsignifaj, t.e. la signifo de la O-formo, aŭ <strong>unu el ĝiaj signifoj</strong>, estas pli-malpli identa al la signifo de la A-formo, krom ke la du formoj kondutas gramatike malsame.</p>
<p>En la plej tipaj okazoj la A-formo de tia radiko montras priskribon per ia eco aŭ kvalito, kaj la O-formo estas nomo de tiu sama eco aŭ kvalito, do esence samsignifa kiel O-formo kun EC-sufikso. La simpla O-formo tiam normale esprimas tiun econ kiel abstraktan kvaliton (sendependan de io havanta la econ). Ekzemploj:</p>
<ul>
<li>BON/ &#8211; <em>bona</em> estas eco/kvalito, <em>bono</em> estas tia sama eco/kvalito rigardata en si mem, <em>boneco</em> estas denove tia sama eco/kvalito, sed rigardata kiel apartenanta al io kiel ties eco.</li>
<li>FORT/ &#8211; <em>forta</em> estas eco/kvalito, <em>forto</em> estas tia sama eco/kvalito rigardata en si mem, <em>forteco</em> estas denove tia sama eco/kvalito, sed rigardata kiel apartenanta al io kiel ties eco.</li>
<li>LONG/ &#8211; <em>longa</em> estas eco/kvalito, <em>longo</em> estas tia sama eco/kvalito rigardata en si mem, <em>longeco</em> estas denove tia sama eco/kvalito, sed rigardata kiel apartenanta al io kiel ties eco.</li>
<li>RUĜ/ &#8211; <em>ruĝa</em> montras la econ havi certan koloron, <em>ruĝo</em> estas tia koloro rigardata en si mem, <em>ruĝeco</em> estas la eco havi tian koloron.</li>
</ul>
<p>Ĉe A-finaĵe prezentindaj radikoj la <strong>I-formo</strong> tipe havas signifon pli-malpli egalan al ‘esti tia’ (ne ‘igi tia’, nek ‘iĝi tia’). Ekzemploj:</p>
<ul>
<li>BON/ &#8211; <em>boni</em> = ‘esti bona’ (eventuale kun iom pli ageca, aktiveca aŭ impreseca nuanco), <em>boni</em> nepre ne povas signifi ‘igi bona’ nek ‘iĝi bona’.</li>
<li>FORT/ &#8211; <em>forti</em> = ‘esti forta’ (eventuale kun iom pli ageca, aktiveca aŭ impreseca nuanco), <em>forti</em> nepre ne povas signifi ‘igi forta’ nek ‘iĝi forta’.</li>
<li>RUĜ/ &#8211; <em>ruĝi</em> = ‘esti ruĝa, impresi ruĝe’, sed nepre ne ‘igi ruĝa’ nek ‘iĝi ruĝa’.</li>
</ul>
<h4 id="s-8-3-o-finajhe">8.3. O-finaĵe prezentindaj radikoj</h4>
<p>O-finaĵe prezentindaj estas ĉiuj ceteraj radikoj. Ekzemploj:</p>
<ul>
<li>SEĜ/ &#8211; <em>seĝo</em> estas speco de meblo.</li>
<li>TAJLOR/ &#8211; <em>tajloro</em> estas speco de persono/profesiulo.</li>
<li>BARBAR/ &#8211; <em>barbaro</em> estas speco de homo.</li>
<li>LEON/ &#8211; <em>leono</em> estas speco de besto.</li>
<li>PLANT/ &#8211; <em>planto</em> estas kreskaĵo.</li>
<li>URB/ &#8211; <em>urbo</em> estas loko.</li>
<li>BROS/ &#8211; <em>broso</em> estas speco de ilo.</li>
<li>GLU/ &#8211; <em>gluo</em> estas duonlikva substanco uzebla por kunfiksi aferojn.</li>
<li>MATEMATIK/ &#8211; <em>matematiko</em> estas scienco/fako.</li>
<li>ORIGINAL/ &#8211; <em>originalo</em> estas la origina ekzemplero de io.</li>
</ul>
<p>Ĉe O-finaĵe prezentindaj radikoj la <strong>I-formo</strong> montras agon aŭ ion agosimilan, kiu proksime rilatas al la signifo de la O-formo, sed kiu ne povus esti rigardata kiel la sama afero kiel tio, kion esprimas la O-formo. La rilatoj inter la afero de la O-formo kaj la ago de la I-formo estas tre diversspecaj. Ekzemploj:</p>
<ul>
<li>TAJLOR/ &#8211; <em>tajlori</em> = ‘labori kiel tajloro’.</li>
<li>LEON/ &#8211; <em>leoni</em> = ‘konduti kiel leono’.</li>
<li>PLANT/ &#8211; <em>planti</em> = ‘meti planton en teron por ke ĝi kresku’.</li>
<li>BROS/ &#8211; <em>brosi</em> = ‘uzi broson por ĝia kutima celo’.</li>
<li>GLU/ &#8211; <em>glui</em> = ‘fiksi per gluo’.</li>
<li>MATEMATIK/ &#8211; <em>matematiki</em> = ‘fari matematikajn kalkulojn/operaciojn’.</li>
</ul>
<p>Ĉe O-finaĵe prezentindaj radikoj la <strong>A-formo</strong> tipe havas signifon tre elastan kaj varian, ekz. ‘rilata al tia afero’, ‘tia kiel tia afero’, ‘estanta tia afero’ k.s. Ekzemploj:</p>
<ul>
<li>REĜ/ &#8211; <em>reĝa</em> = ‘rilata al reĝo’, ‘tia kiel reĝo’, ‘apartenanta al reĝo’, ‘estanta reĝo’, k.s.</li>
<li>MATEMATIK/ &#8211; <em>matematika</em> = ‘rilata al matematiko’, ‘karakterizata de matematiko’, k.s.</li>
<li>BARBAR/ &#8211; <em>barbara</em> = ‘tia kiel barbaro(j)’, ‘rilata al barbaro(j)’, ‘apartenanta al barbaro(j)’, k.s.</li>
<li>ORIGINAL/ &#8211; <em>originala</em> = ‘tia kiel originalo’, ‘apartenanta al originalo’, ‘rilata al originalo’, k.s.</li>
</ul>
<h4 id="s-8-4-o-finajhaagajradikoj">8.4. O-finaĵa prezento de agaj radikoj</h4>
<p>Iuj radikoj, kies O-formo nomas agon aŭ procezon, estas tamen en la praktiko nur tre malofte uzataj en verba formo aŭ eble eĉ neniam tiel uzataj. Povas tiam eĉ esti, ke la preciza signifo kaj uzomaniero de la verba formo estas malklara. Ekz. povas aperi hezitoj, ĉu la verbo estu transitiva aŭ netransitiva. En tiaj okazoj estas konsilinde tamen prezenti la radikon sub O-finaĵa kapvorto. Tia prezento tute ne povas havi negativajn sekvojn, se oni nur donas ĝustan kaj kompletan difinon de la kapvorta O-formo. Al tiu ĉi grupo oni ankaŭ povas kalkuli tiajn radikojn, kies signifo estas nur iom simila aŭ parenca al ago.</p>
<p>Tiaj radikoj estas ekz. ABANDON/ (asekura termino), FESTIVAL/, ABNEGACI/, EKSPOZICI/, GRADACI/, TENIS/, GENOCID/ k.a.</p>
<p>Ĝenerale do, se montriĝas iel probleme konkrete efektivigi prezenton kun I-finaĵa kapvorto (ekz. se tio necesigus starigi kiel kapvorton verbon praktike apenaŭ uzatan), oni preferu O-finaĵan prezenton.</p>
<h3 id="s-9-komparatabelo">9. Kompara tabelo</h3>
<p>Por ilustri, kiom povas varii la elekto de kapvorta formo en diversaj vortaro, jen tabela prezento de kelkaj radikoj, kies karaktero (signifo, bazformo) estas iel duba. Aperas en la tabelo nur radikoj, ĉe kiuj la hezito okazas inter O-karaktero kaj I-karaktero.</p>
<dl>
<dt><strong>UV</strong></dt>
<dd>Universala Vortaro (<a href="#zamenhof1963">Zamenhof 1963</a>)</dd>
<dt><strong>1OA</strong></dt>
<dd>Unua Oficiala Aldono (<a href="#lingvakomitato1919">Lingva Komitato 1919</a>)</dd>
<dt><strong>2OA</strong></dt>
<dd>Dua Oficiala Aldono (<a href="#lingvakomitato1919">Lingva Komitato 1919</a>)</dd>
<dt><strong>3OA</strong></dt>
<dd>Tria Oficiala Aldono (<a href="#lingvakomitato1921">Lingva Komitato 1921</a>)</dd>
<dt><strong>OR</strong></dt>
<dd>Oficiala radikaro (<a href="#wuester1923">Wüster 1923</a>)</dd>
<dt><strong>Kabe</strong></dt>
<dd>Vortaro de Esperanto (<a href="#kabe1925">Kabe 1925</a>)</dd>
<dt><strong>PV</strong></dt>
<dd>Plena Vortaro de Esperanto (<a href="#grosjeanmaupin1934">Grosjean-Maupin 1934</a>)</dd>
<dt><strong>OV</strong></dt>
<dd>Oficiala Vortaro (<a href="#grenkamp1937">Grenkamp 1937</a>)</dd>
<dt><strong>PIV</strong></dt>
<dd>Plena Ilustrita Vortaro de Esperanto (<a href="#piv1987">Waringhien 1987</a>, <a href="#piv2005">PIV 2005</a>)</dd>
<dt><strong>8OA</strong></dt>
<dd>Oka Oficiala Aldono (<a href="#akademio1976">Akademio de Esperanto 1974</a>)</dd>
<dt><strong>BRO</strong></dt>
<dd>Baza Radikaro Oficiala (<a href="#akademio1976">Akademio de Esperanto 1974</a>)</dd>
<dt><strong>o</strong></dt>
<dd>la radiko aperas kun o-finaĵo</dd>
<dt><strong>i</strong></dt>
<dd>la radiko aperas kun i-finaĵo</dd>
<dt><strong>i (o)</strong></dt>
<dd>la radiko aperas kun i-finaĵo, sed menciiĝas ankaŭ o-formo kies signifo (laŭ indiko en la koncerna vortaro mem) estas sufiĉe klare neaga</dd>
<dt><strong>o/i</strong></dt>
<dd>la radiko aperas kaj kun o-finaĵo, kaj kun i-finaĵo (dukategoria prezento)</dd>
</dl>
<div id="bazformoj-tabelo3">
<table border="1" cellpadding="5" cellspacing="0">
<thead>
<tr>
<th></th>
<th>UV<br />1905</th>
<th>1OA<br />1909</th>
<th>2OA<br />1919</th>
<th>3OA<br />1921</th>
<th>OR<br />1923</th>
<th>Kabe<br />1925</th>
<th>PV<br />1934</th>
<th>OV<br />1937</th>
<th>PIV<br />1987</th>
<th>8OA<br />1974</th>
<th>BRO<br />1974</th>
<th>PIV<br />2005</th>
</tr>
</thead>
<tbody>
<tr>
<td>adici/</td>
<td>&nbsp;</td>
<td>&nbsp;</td>
<td>i</td>
<td>&nbsp;</td>
<td>i</td>
<td>o</td>
<td>i</td>
<td>i</td>
<td>i</td>
<td>&nbsp;</td>
<td>i</td>
<td>i</td>
</tr>
<tr>
<td>alarm/</td>
<td>&nbsp;</td>
<td>i</td>
<td>&nbsp;</td>
<td>&nbsp;</td>
<td>i</td>
<td>o</td>
<td>o</td>
<td>o</td>
<td>i</td>
<td>&nbsp;</td>
<td>o</td>
<td>i</td>
</tr>
<tr>
<td>apelaci/</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>i</td>
<td>o</td>
<td>i</td>
<td>i</td>
<td>i</td>
<td>&nbsp;</td>
<td>&nbsp;</td>
<td>i</td>
</tr>
<tr>
<td>bar/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>i (o)</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>i (o)</td>
</tr>
<tr>
<td>cel/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>i (o)</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>o</td>
</tr>
<tr>
<td>direkt/</td>
<td>i (o)</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>i</td>
<td>i</td>
<td>i</td>
<td>i (o)</td>
<td>&nbsp;</td>
<td>o</td>
<td>o</td>
</tr>
<tr>
<td>donac/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>i (o)</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>i (o)</td>
</tr>
<tr>
<td>fek/</td>
<td>&nbsp;</td>
<td>&nbsp;</td>
<td>&nbsp;</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>&nbsp;</td>
<td>i (o)</td>
<td>&nbsp;</td>
<td>&nbsp;</td>
<td>o</td>
</tr>
<tr>
<td>flor/</td>
<td>i (o)</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>i (o)</td>
<td>o</td>
<td>o</td>
<td>i (o)</td>
<td>&nbsp;</td>
<td>o</td>
<td>o</td>
</tr>
<tr>
<td>fos/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>i</td>
<td>i</td>
<td>i</td>
<td>i (o)</td>
<td>&nbsp;</td>
<td>o/i</td>
<td>i</td>
</tr>
<tr>
<td>glor/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>i (o)</td>
<td>o</td>
<td>i</td>
<td>&nbsp;</td>
<td>o</td>
<td>i</td>
</tr>
<tr>
<td>glu/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>o</td>
<td>o</td>
<td>i</td>
<td>i (o)</td>
<td>&nbsp;</td>
<td>o</td>
<td>o</td>
</tr>
<tr>
<td>gut/</td>
<td>i (o)</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>o</td>
<td>o</td>
<td>i (o)</td>
<td>&nbsp;</td>
<td>o</td>
<td>o</td>
</tr>
<tr>
<td>interpelaci/</td>
<td>&nbsp;</td>
<td>&nbsp;</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>&nbsp;</td>
<td>o</td>
<td>i</td>
<td>i</td>
<td>o</td>
</tr>
<tr>
<td>kolekt/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>i (o)</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>i</td>
</tr>
<tr>
<td>komplez/</td>
<td>o</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>o</td>
<td>o</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>konversaci/</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>i</td>
<td>o</td>
<td>o</td>
<td>o</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>kopi/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>i</td>
</tr>
<tr>
<td>lot/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>i</td>
<td>i</td>
<td>i (o)</td>
<td>&nbsp;</td>
<td>o</td>
<td>i (o)</td>
</tr>
<tr>
<td>not/</td>
<td>i (o)</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>i (o)</td>
<td>o</td>
<td>i</td>
<td>i (o)</td>
<td>&nbsp;</td>
<td>o</td>
<td>i (o)</td>
</tr>
<tr>
<td>operaci/</td>
<td>&nbsp;</td>
<td>i</td>
<td>&nbsp;</td>
<td>&nbsp;</td>
<td>i</td>
<td>o</td>
<td>o</td>
<td>o</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>opozici/</td>
<td>&nbsp;</td>
<td>&nbsp;</td>
<td>o</td>
<td>&nbsp;</td>
<td>i</td>
<td>o</td>
<td>o</td>
<td>o</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>pak/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>i</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>o</td>
</tr>
<tr>
<td>paŭz/</td>
<td>o</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>o</td>
<td>o</td>
<td>o</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>pis/</td>
<td>&nbsp;</td>
<td>&nbsp;</td>
<td>&nbsp;</td>
<td>&nbsp;</td>
<td>&nbsp;</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>&nbsp;</td>
<td>&nbsp;</td>
<td>i</td>
</tr>
<tr>
<td>plant/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>i</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o/i</td>
<td>o</td>
</tr>
<tr>
<td>produkt/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>i</td>
<td>i</td>
<td>i</td>
<td>i (o)</td>
<td>&nbsp;</td>
<td>o</td>
<td>i</td>
</tr>
<tr>
<td>profit/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>i (o)</td>
</tr>
<tr>
<td>propagand/</td>
<td>&nbsp;</td>
<td>o</td>
<td>&nbsp;</td>
<td>&nbsp;</td>
<td>i</td>
<td>o</td>
<td>o</td>
<td>o</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>proviz/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>i</td>
<td>i</td>
<td>i (o)</td>
<td>&nbsp;</td>
<td>o</td>
<td>i</td>
</tr>
<tr>
<td>registr/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>i</td>
</tr>
<tr>
<td>reklam/</td>
<td>&nbsp;</td>
<td>o</td>
<td>&nbsp;</td>
<td>&nbsp;</td>
<td>i</td>
<td>o</td>
<td>o</td>
<td>o</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>rekompenc/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>i (o)</td>
</tr>
<tr>
<td>respekt/</td>
<td>o</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>i</td>
<td>o</td>
<td>o</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>riverenc/</td>
<td>o</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>o</td>
<td>o</td>
<td>o</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>sonĝ/</td>
<td>o</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>o</td>
<td>o</td>
<td>i</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>sonor/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>o</td>
<td>i</td>
<td>i</td>
<td>i</td>
<td>&nbsp;</td>
<td>o</td>
<td>i</td>
</tr>
<tr>
<td>spekulaci/</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>i</td>
<td>o</td>
<td>i</td>
<td>o</td>
<td>o</td>
<td>&nbsp;</td>
<td>&nbsp;</td>
<td>o</td>
</tr>
<tr>
<td>spez/</td>
<td>o</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>o</td>
<td>o</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>stamp/</td>
<td>o</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>i (o)</td>
<td>i</td>
<td>i</td>
<td>&nbsp;</td>
<td>o</td>
<td>i</td>
</tr>
<tr>
<td>strik/</td>
<td>o</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>o</td>
<td>o</td>
<td>o</td>
<td>o</td>
<td>&nbsp;</td>
<td>i</td>
<td>o</td>
</tr>
<tr>
<td>teg/</td>
<td>i (o)</td>
<td>&nbsp;</td>
<td>&nbsp;</td>
<td>&nbsp;</td>
<td>i</td>
<td>i</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>i</td>
<td>o</td>
</tr>
<tr>
<td>tondr/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>o</td>
<td>i</td>
<td>i</td>
<td>&nbsp;</td>
<td>o</td>
<td>i</td>
</tr>
<tr>
<td>urin/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>&nbsp;</td>
<td>o</td>
</tr>
<tr>
<td>verk/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>i</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>i (o)</td>
</tr>
<tr>
<td>vest/</td>
<td>i (o)</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>o</td>
</tr>
<tr>
<td>vund/</td>
<td>i</td>
<td>&nbsp;</td>
<td>&nbsp;</td>
<td>&nbsp;</td>
<td>o</td>
<td>o</td>
<td>i (o)</td>
<td>i</td>
<td>i (o)</td>
<td>&nbsp;</td>
<td>o</td>
<td>i (o)</td>
</tr>
</tbody>
</table>
</div>
<p><em>Tabelo 1.</em></p>
<h3 id="s-10-referencoj">10. Referencoj</h3>
<h4 id="referencojakademio">Akademio de Esperanto</h4>
<div id="bazformoj-tabelo4">
<table border="1" cellpadding="5" cellspacing="0">
<tbody>
<tr>
<td id="akademio1967">1967</td>
<td>Aktoj de la Akademio 1963-1967. Rotterdam. Sen dato. (Oficiala Bulteno de la Akademio de Esperanto, 9.) &#8211; Reeldono en 2007. <a href="http://akademio-de-esperanto.org/aktoj/aktoj1/">La reeldono de la Aktoj de la Akademio 1963-1967 legeblas ankaŭ en la Interreto</a>.</td>
</tr>
<tr>
<td id="akademio1976">1976</td>
<td>Aktoj de la Akademio II 1968-1974. Paris. (Oficiala Bulteno de la Akademio de Esperanto, 10.) &#8211; Reeldono en 2007. <a href="http://akademio-de-esperanto.org/aktoj/aktoj2/">La reeldono de la Aktoj de la Akademio II 1968-1974 legeblas ankaŭ en la Interreto</a>.</td>
</tr>
<tr>
<td id="akademio1992">1992</td>
<td>Aktoj de la Akademio III 1975-1991. Redaktis André Albault (k.a.). Paris. (Oficiala Bulteno de la Akademio de Esperanto, 11).</td>
</tr>
</tbody>
</table>
</div>
<h4 id="referencojgrenkamp">Grenkamp, S[alo]</h4>
<div id="bazformoj-tabelo5">
<table border="1" cellpadding="5" cellspacing="0">
<tbody>
<tr>
<td id="grenkamp1937">1937</td>
<td>Oficiala Vortaro de Esperanto. Paris: Girault, Saint-Cloud.</td>
</tr>
</tbody>
</table>
</div>
<h4 id="referencojakademiogrosjeanmaupin">Grosjean-Maupin, Émile</h4>
<div id="bazformoj-tabelo6">
<table border="1" cellpadding="5" cellspacing="0">
<tbody>
<tr>
<td id="grosjeanmaupin1934">1934</td>
<td>Plena Vortaro de Esperanto. 2a eldono. Paris: Sennacieca Asocio Tutmonda.</td>
</tr>
</tbody>
</table>
</div>
<h4 id="referencojkabe">Kabe (kaŝnomo de Bein, Kazimierz)</h4>
<div id="bazformoj-tabelo7">
<table border="1" cellpadding="5" cellspacing="0">
<tbody>
<tr>
<td id="kabe1925">1925</td>
<td>Vortaro de Esperanto. 3a eldono. Paris: Esperantista Centra Librejo.</td>
</tr>
</tbody>
</table>
</div>
<h4 id="referencojkalocsay">Kalocsay, Kálman</h4>
<div id="bazformoj-tabelo8">
<table border="1" cellpadding="5" cellspacing="0">
<tbody>
<tr>
<td id="kalocsay1970">1970</td>
<td>Lingvo Stilo Formo. Studoj. 3a eldono. Oosaka: Pirato.</td>
</tr>
</tbody>
</table>
</div>
<h4 id="referencojkalocsaywaringhien">Kalocsay, Kálmán kaj Waringhien, Gaston</h4>
<div id="bazformoj-tabelo9">
<table border="1" cellpadding="5" cellspacing="0">
<tbody>
<tr>
<td id="kalocsaywaringhien1980">1980</td>
<td>Plena Analiza Gramatiko de Esperanto. 4a eldono. Rotterdam: Universala Esperanto-Asocio.</td>
</tr>
</tbody>
</table>
</div>
<h4 id="referencojkrause">Krause, Erich-Dieter</h4>
<div id="bazformoj-tabelo10">
<table border="1" cellpadding="5" cellspacing="0">
<tbody>
<tr>
<td id="krause1999">1999</td>
<td>Großes Wörterbuch Esperanto—Deutsch. Hamburg: Helmut Buske Verlag.</td>
</tr>
</tbody>
</table>
</div>
<h4 id="referencojlingvakomitato">Lingva Komitato</h4>
<div id="bazformoj-tabelo11">
<table border="1" cellpadding="5" cellspacing="0">
<tbody>
<tr>
<td id="lingvakomitato1909">1909</td>
<td>Unua Oficiala Aldono al Universala Vortaro. Raportis Th[éophile] Cart. Paris: Esperantista Centra Oficejo. (Esperantista Dokumentaro, Kajero dek-tria.)</td>
</tr>
</tbody>
<tbody>
<tr>
<td id="lingvakomitato1919">1919</td>
<td>Dua Oficiala Aldono al Universala Vortaro. Raportis Th[éophile] Cart. Paris: Esperantista Centra Oficejo. (Esperantista Dokumentaro, Kajero trideka.)</td>
</tr>
<tr>
<td id="lingvakomitato1921">1921</td>
<td>Tria Oficiala Aldono al Universala Vortaro. Paris: Esperantista Centra Oficejo.</td>
</tr>
</tbody>
</table>
</div>
<h4 id="referencojpiv2002">La Nova Plena Ilustrita Vortaro de Esperanto</h4>
<div id="bazformoj-tabelo12">
<table border="1" cellpadding="5" cellspacing="0">
<tbody>
<tr>
<td id="piv2002">2002</td>
<td>Paris: Sennacieca Asocio Tutmonda.</td>
</tr>
</tbody>
</table>
</div>
<h4 id="referencojpiv2005">Plena Ilustrita Vortaro de Esperanto 2005</h4>
<div id="bazformoj-tabelo13">
<table border="1" cellpadding="5" cellspacing="0">
<tr>
<td id="piv2005">2005</td>
<td>Paris: Sennacieca Asocio Tutmonda.</td>
</tr>
</table>
</div>
<h4 id="referencojpiv1970">Waringhien, Gaston (red.)</h4>
<div id="bazformoj-tabelo14">
<table border="1" cellpadding="5" cellspacing="0">
<tbody>
<tr>
<td id="piv1970">1970</td>
<td>Plena Ilustrita Vortaro de Esperanto. 1a eldono. Paris: Sennacieca Asocio Tutmonda.</td>
</tr>
</tbody>
<tbody>
<tr>
<td id="piv1987">1987</td>
<td>Plena Ilustrita Vortaro de Esperanto kun Suplemento. 4a eldono. Paris: Sennacieca Asocio Tutmonda.</td>
</tr>
</tbody>
</table>
</div>
<h4 id="referencojwuester">Wüster, Eugen</h4>
<div id="bazformoj-tabelo15">
<table border="1" cellpadding="5" cellspacing="0">
<tbody>
<tr>
<td id="wuester1923">1923</td>
<td>La oficiala radikaro (ĝis februaro 1923) kun enkonduko kaj notoj. Berlin kaj Dresden: Esperanto-Verlag Ellersiek &amp; Borel G. m. b. H.</td>
</tr>
</tbody>
</table>
</div>
<h4 id="referencojzamenhof">Zamenhof, L[azaro] L[udoviko]</h4>
<div id="bazformoj-tabelo16">
<table border="1" cellpadding="5" cellspacing="0">
<tbody>
<tr>
<td id="zamenhof1963">1963</td>
<td>Fundamento de Esperanto. Naŭa Eldono kun Enkondukoj, Notoj kaj Lingvaj Rimarkoj de D-ro A[ndré] Albault. Marmande: Esperantaj Francaj Eldonejoj. &#8211; <a href="http://akademio-de-esperanto.org/fundamento/">La Fundamento de Esperanto legeblas ankaŭ en la Interreto</a>.</td>
</tr>
</tbody>
</table>
</div>
]]></content:encoded>
					
					<wfw:commentRss>https://lingvakritiko.com/2008/04/18/bazformoj-de-radikoj-en-vortaroj/feed/</wfw:commentRss>
			<slash:comments>6</slash:comments>
		
		
			</item>
		<item>
		<title>Ĉu siĥo aŭ siko?</title>
		<link>https://lingvakritiko.com/2008/04/14/chu-sihho-au-siko/</link>
					<comments>https://lingvakritiko.com/2008/04/14/chu-sihho-au-siko/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Mon, 14 Apr 2008 03:35:37 +0000</pubDate>
				<category><![CDATA[Fonologio]]></category>
		<category><![CDATA[PIV]]></category>
		<category><![CDATA[Vortprovizo]]></category>
		<category><![CDATA[Elparolo]]></category>
		<category><![CDATA[Ĥ]]></category>
		<guid isPermaLink="false">http://lingvakritiko.com/?p=77</guid>

					<description><![CDATA[En la Plena Ilustrita Vortaro de 2006 (PIV2005) oni trovas la kapvorton &#8220;siĥ/o, sik/o&#8221; kun la difino &#8220;Membro de hinda komunumo, fondita en Panĝabo ĉ 1500 kiel monoteisma sekto&#8221;. En PIV2002 la kapvorto estis &#8220;Siĥ/o&#8221; &#8211; majuskle kaj sen la formo &#8220;[Ss]ik/o&#8221;. Se mia memoro ne trompas min, en la origina eldono de PIV el [&#8230;]]]></description>
										<content:encoded><![CDATA[<p>En la Plena Ilustrita Vortaro de 2006 (PIV2005) oni trovas la kapvorton &#8220;siĥ/o, sik/o&#8221; kun la difino &#8220;Membro de hinda komunumo, fondita en Panĝabo ĉ 1500 kiel monoteisma sekto&#8221;.</p>
<p>En PIV2002 la kapvorto estis &#8220;Siĥ/o&#8221; &#8211; majuskle kaj sen la formo &#8220;[Ss]ik/o&#8221;. Se mia memoro ne trompas min, en la origina eldono de PIV el 1970 estis &#8220;Sik/o&#8221;, sed en posta eldono oni aldonis erarotabelon, kiu &#8220;korektis&#8221; tion al &#8220;Siĥ/o&#8221;.</p>
<p>La aŭtoroj de PIV do grave ŝanceliĝis pri la dua konsonanto de tiu vorto. Jen aperis &#8220;siko&#8221;, jen &#8220;siĥo&#8221;, kaj jen ambaŭ. (La usklodemandon mi nun lasos flanken.) Kio do estas ĝusta? Ĉu estus Ĥ aŭ K en tiu vorto?</p>
<p><span id="more-77"></span></p>
<p>Kredeble plej multaj legantoj nun jam komencis pensi laŭ la kutimaj diskutofadenoj pri Ĥ. Tiun kompatindan fonemon kaj literon oni ja iel persekutadis en Esperanto. Jam Zamenhof proponis ĝin pli-malpli forlasi anstataŭigante ĝin ĝenerale per K. Multaj nuntempe akre kontraŭas tion, kaj entuziasme pledas por plua uzo de Ĥ. Sed eble la afero de &#8220;siĥo/siko&#8221; tute ne temas pri tio.</p>
<p>Por ke Esperanta vorto enhavu la fonemon Ĥ normale necesas, ke la nacilingva bazo por tiu vorto enhavu tiun saman (aŭ ege similan) fonemon. Povas temi pri la praetima formo nacilingva, aŭ pri formoj en aliaj lingvoj, kiuj pruntis tiun vorton. Ekzemple la vorto &#8220;eĥo&#8221; havas en Esperanto Ĥ, ĉar ĝi devenas de la Greka vorto <em>Ἠχώ</em>, kiu enhavas la konsonanton <em>ĥi</em>, kiu elparoliĝis kiel Ĥ en la post-klasika Greka lingvo. Ĥ-sonon enhavas ankaŭ la responda Pola vorto <em>echo</em>. Ekzistas do tute bonaj motivoj, ke la Esperanta vorto &#8220;eĥo&#8221; enhavu Ĥ-on.</p>
<p>Sed kiel statas do pri &#8220;siĥo/siko&#8221;? Kia estas ĝia formo en la naciaj lingvoj? Ĉu iuj el tiuj formoj enhavas Ĥ-sonon?</p>
<p>La vorto devenas el la Panĝaba lingvo, kiu estas parolata en Barato kaj Pakistano, kaj kiu estas la lingvo de plej multaj siĥoj/sikoj. Antaŭ jaroj mi provis esplori, kiel statas ĉi-rilate en la Panĝaba lingvo, kaj laŭ tio, kion mi tiam sukcesis eltrovi, ŝajnas, ke la Panĝaba lingvo efektive posedas sonon sufiĉe similan al nia Ĥ. Sed ĉiuokaze tiu sono ne enestas en la Panĝaba vorto por siĥo/siko. Tiu vorto enhavas anstataŭe spiran K-sonon, kio estas io tute alia ol Ĥ. La Panĝaban vorton oni povas transskribi kiel &#8220;sikkh&#8221; (la vokalo estas mallonga), kie la fina H reprezentas la H-similan spiron en la fino de K. Tial en multaj Latinliteraj lingvoj uziĝas la skribo &#8220;sikh&#8221;, ekzemple en la Angla, la Germana, la Franca kaj la Pola. Sed en neniu el tiuj lingvoj oni elparolas tiun vorton kun Ĥ-sono. Oni uzas ordinaran K-sonon.</p>
<div style="width: 400px; text-align: center; margin-left: auto; margin-right: auto">
<img decoding="async" src="/wp-content/uploads/2008/04/kunchapelaj_sikoj.jpg" alt="Sikoj ofte portas ĉapelon" /></p>
<p style="text-align: center"><em>Sikoj kunĉapelaj</em></p>
</div>
<p>Ĥ-sonon enhavas tamen unu el la du vortoj por siĥo/siko en la Hispana lingvo. Laŭ la Hispana Vikipedio oni uzas kaj <em>sij</em>, kaj <em>sikh</em>. La unua el tiuj formoj elparoliĝas kiel &#8220;siĥ&#8221; (kiel elparoliĝas la dua, mi ne scias, sed kredeble kiel &#8220;sik&#8221;).</p>
<p>Ĥ-sonon enhavas ankaŭ la responda Rusa vorto: <em>сикх</em> (= &#8220;sikĥ&#8221;). Ĝi efektive enhavas kaj K kaj Ĥ. Laŭ mia kompreno la Ĥ de tiu Rusa vorto redonas la spiran parton de la Panĝaba konsonanto, do pli-malpli H. La Rusa lingvo ja ne enhavas la sonon H, sed uzas en transprenado de fremdaj vortoj kun H anstataŭe Г (= G) aŭ Х (= Ĥ).</p>
<p>Krom la Hispana formo &#8220;sij&#8221; kaj la Esperanta &#8220;siĥo&#8221; mi ne konas alian okazon de Ĥ-sono uzata por la (la tuto de la) dua konsonanto de la Panĝaba vorto.</p>
<p>Pri la Hispana &#8220;sij&#8221; necesas mencii, ke <a href="http://es.wikipedia.org/wiki/Sikhismo#Nombre">laŭ la Hispana Vikipedio tio estas simpla transskriba eraro</a>:</p>
<div class="blokcitajho">
<blockquote>
<p>En muchos medios de comunicación en español se ha promovido el uso de las grafías &#8220;sij&#8221; y &#8220;sijismo&#8221;, que han sido aceptadas por el diccionario de la Real Academia Española en una edición reciente. No obstante, esta adaptación al español no es fiel al valor fonético de la secuencia consonántica &#8220;kh&#8221;, que no representa el sonido de la &#8220;j&#8221; castellana, sino el sonido &#8220;k&#8221; seguido de una leve aspiración. Esta transliteración inexacta se debe a que en algunos sistemas de transliteración el dígrafo &#8220;kh&#8221; corresponde a la jota castellana, por ejemplo en ruso, árabe o persa. Sin embargo, en las lenguas índicas, como el panyabí, el dígrafo &#8220;kh&#8221; transcribe la versión aspirada del fonema /k/.</p>
</blockquote>
<p class="traduko">(= En multaj Hispanlingvaj medioj disvastiĝis la skriboformoj &#8220;sij&#8221; kaj &#8220;sijismo&#8221;, kiuj estis akceptitaj de la vortaro de la Hispana Akademio en nova eldono. Tamen tiu Hispanigo ne estas fidela al la fonetika valoro de la konsonantosinsekvo &#8220;kh&#8221;, kiu ne reprezentas la sonon de la Hispana &#8220;j&#8221;, sed la sonon &#8220;k&#8221; sekvatan de malforta spiro. Tiu neekzakta transskribo ŝuldiĝas al tio, ke en kelkaj transliteradaj sistemoj la duliteraĵo &#8220;kh&#8221; respondas al la Hispana &#8220;j&#8221;, ekzemple en la Rusa, Araba kaj Persa. Ĉiuokaze, en la Hindaj lingvoj, kiel la Panĝaba, la duliteraĵo &#8220;kh&#8221; estas transskribo de la spira versio de la fonemo /k/.)</p>
</div>
<p>Estas eble, ke tiuj, kiuj volis &#8220;korekti&#8221; la originan PIV-an formon &#8220;Siko&#8221; al &#8220;Siĥo&#8221; faris tian saman eraron, pensante, ke la &#8220;kh&#8221; de &#8220;sikh&#8221; estas simila al ekzemple la &#8220;kh&#8221; de iuj sistemoj de transskribado de la Rusa lingvo, kie &#8220;kh&#8221; uziĝas por redoni la Rusan literon Х (= Ĥ).</p>
<p>Sed ekzistas ankaŭ la eblo, ke oni konscie kaj intence volis redoni la spiran K-sonon de la Panĝaba lingvo per Ĥ en Esperanto, kvankam spira K kaj Ĥ vere estas tre diferencaj sonoj. Mi reiru al la vorto &#8220;eĥo&#8221; kun ties Greka etimo <em>Ἠχώ</em>, aldonante, ke la origina elparolo de la litero <em>ĥi</em>en la klasika Greka lingvo ne estis Ĥ, sed spira K! Sed ordinare, kiam Esperanto transprenas nacilingvan vorton kun spira K-sono (el lingvo, kie ekzistas fonema distingo inter K spira kaj K senspira) oni uzas simplan K en Esperanto.</p>
<p>Konklude estas ĝusta en Esperanto nur la formo &#8220;siko&#8221;. Espereble en estonta eldono de PIV estos restarigita tiu formo, kaj forigita la miskreaĵo &#8220;siĥo&#8221;. Tio revenigos PIV-on al la origina kaj plene ĝusta stato de la unua eldono en 1970. En tio neniel rolas la ordinaraj argumentoj por aŭ kontraŭ Ĥ en Esperanto, ĉar tute ne temas ĉi-okaze pri anstataŭigado de origina Ĥ per K kun la intenco forigi aŭ limigi la uzon de Ĥ en Esperanto. Temas simple pri uzo de K, kie estu K kaj neniel Ĥ.</p>
]]></content:encoded>
					
					<wfw:commentRss>https://lingvakritiko.com/2008/04/14/chu-sihho-au-siko/feed/</wfw:commentRss>
			<slash:comments>6</slash:comments>
		
		
			</item>
		<item>
		<title>Novaĵoj en Lingva Kritiko</title>
		<link>https://lingvakritiko.com/2008/04/13/novajhoj-en-lingva-kritiko/</link>
					<comments>https://lingvakritiko.com/2008/04/13/novajhoj-en-lingva-kritiko/#comments</comments>
		
		<dc:creator><![CDATA[Bertilo Wennergren]]></dc:creator>
		<pubDate>Sun, 13 Apr 2008 12:11:44 +0000</pubDate>
				<category><![CDATA[Administre]]></category>
		<category><![CDATA[Ĝenerale]]></category>
		<guid isPermaLink="false">http://birke-dockhorn.com/?p=63</guid>

					<description><![CDATA[Lingva Kritiko moviĝis al nova servilo. Samtempe la programo WordPress estis ĝisdatigita al versio 2.5. Aldone la aspekto de la TTT-ejo estas ŝanĝita. Espereble la transiro estis senproblema. Se vi rimarkos ion misan aŭ plibonigeblan, skribu al mi: &#8220;bertilow&#8221; ĉe &#8220;gmail.com&#8221;.]]></description>
										<content:encoded><![CDATA[<p><cite>Lingva Kritiko</cite> moviĝis al nova servilo. Samtempe la programo <a href="http://wordpress.org">WordPress</a> estis ĝisdatigita al versio 2.5. Aldone la aspekto de la TTT-ejo estas ŝanĝita. Espereble la transiro estis senproblema. Se vi rimarkos ion misan aŭ plibonigeblan, skribu al mi: &#8220;bertilow&#8221; ĉe &#8220;gmail.com&#8221;.</p>
]]></content:encoded>
					
					<wfw:commentRss>https://lingvakritiko.com/2008/04/13/novajhoj-en-lingva-kritiko/feed/</wfw:commentRss>
			<slash:comments>1</slash:comments>
		
		
			</item>
	</channel>
</rss>
