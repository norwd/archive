<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>LA UNUA EPISTOLO DE LA APOSTOLO PAŬLO AL TIMOTEO</title>
   </head>
   <body background="../bld/papero.jpg">
      <div class="header"><span class="header_left"><a href="libro_2te.html">&lt;&lt;&nbsp;II. TESALONIKANOJ</a></span><span class="header_center"> <a href="index.html#NT">La Nova Testamento</a></span></div>
      <hr>
      <h3 class="head">LA UNUA EPISTOLO DE LA APOSTOLO PAŬLO AL <br>TIMOTEO
      </h3>
      <div class="dist_chapter"></div>
      <h3 class="chapternr">1</h3>
      <p class="first_p">Paŭlo, apostolo de Kristo Jesuo, laŭ la ordono de Dio, nia
         Savanto, kaj Kristo Jesuo, nia espero,<em class="versenr"> 2</em> al Timoteo, mia vera
         filo en fido: Graco, kompato, kaj paco de Dio, la Patro, kaj de
         Kristo Jesuo, nia Sinjoro.
      </p>
      <p class="p"><em class="versenr"> 3</em> Kiel mi, ekironte en Makedonujon, petis vin resti en Efeso, por
         ke vi admonu kelkajn homojn, ke ili ne instruu alian doktrinon,<em class="versenr"> 4</em> nek atentu fabelojn kaj senfinajn genealogiojn, kiuj naskas
         diskutojn, pli ol tiun administradon de Dio, kiu estas laŭ la
         fido ― tiel faru.<em class="versenr"> 5</em> Sed la celo de la admono estas amo el pura
         koro kaj bona konscienco kaj sincera fido;<em class="versenr"> 6</em> kion maltrafinte,
         kelkaj homoj sin deturnis al vanta babilado,<em class="versenr"> 7</em> dezirante esti
         instruistoj de la leĝo, kvankam ili ne komprenas tion, kion ili
         diras, nek tion, pri kio ili faras aserton.<em class="versenr"> 8</em> Sed ni scias, ke la
         leĝo estas bona, se oni ĝin laŭleĝe uzas,<em class="versenr"> 9</em> sciante, ke la leĝo
         ekzistas ne por justulo, sed por homoj senleĝaj kaj malobeemaj,
         malpiaj kaj pekemaj, malsanktaj kaj profanaj, por
         patromortigantoj kaj patrinomortigantoj, hommortigantoj,<em class="versenr"> 10</em> malĉastuloj kaj viruzaĉantoj, homŝtelistoj, mensogantoj,
         falseĵurantoj, kaj ĉio ajn alia kontraŭa al la sana doktrino;<em class="versenr"> 11</em> laŭ la konfidita al mi evangelio de la gloro de la benata Dio.
      </p>
      <p class="p"><em class="versenr"> 12</em> Mi dankas Kriston Jesuon, nian Sinjoron, kiu min kapabligas,
         tial, ke li trovis min fidela, destinante min al sia servado;<em class="versenr"> 13</em> kvankam mi antaŭe estis blasfemanto kaj persekutanto kaj
         insultanto; tamen mi ricevis kompaton, ĉar mi tion faris
         nesciante kaj nekredante;<em class="versenr"> 14</em> kaj la graco de nia Sinjoro abunde
         sufiĉegis kun fido kaj amo, kiuj estas en Kristo Jesuo.<em class="versenr"> 15</em> Fidinda estas la diro, kaj inda je plena akcepto, ke Kristo Jesuo
         envenis en la mondon, por savi pekantojn, el kiuj mi estas la
         ĉefa;<em class="versenr"> 16</em> tamen pro tiu kaŭzo mi ricevis kompaton, por ke en mi,
         kiel la ĉefa, Jesuo Kristo elmontru sian tutan paciencegon, kiel
         ekzemplo por tiuj, kiuj poste kredos al li por eterna vivo.<em class="versenr"> 17</em> Nun al la Reĝo eterna, senmorta, nevidebla, la sola Dio, estu
         honoro kaj gloro por ĉiam kaj eterne. Amen.
      </p>
      <p class="p"><em class="versenr"> 18</em> Ĉi tiun zorgadon mi komisias al vi, mia filo Timoteo, laŭ la
         profetaĵoj, kiuj antaŭiris sur vin, ke per ili vi militadu la
         bonan militon,<em class="versenr"> 19</em> tenante la fidon kaj bonan konsciencon, kiun
         forpuŝinte de si, kelkaj homoj ŝippereis rilate la fidon;<em class="versenr"> 20</em> el
         kiuj estas Himeneo kaj Aleksandro, kiujn mi transdonis al Satano,
         por ke ili lernu ne blasfemi.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Mi konsilas do, antaŭ ĉio, fari petegojn, preĝojn, propetadojn,
         dankojn por ĉiuj;<em class="versenr"> 2</em> por reĝoj kaj ĉiuj eminentuloj, por ke ni
         vivadu trankvile kaj kviete en plena pieco kaj seriozeco.<em class="versenr"> 3</em> Tio
         estas bona kaj akceptebla antaŭ Dio, nia Savanto,<em class="versenr"> 4</em> kiu volas, ke
         ĉiuj homoj estu savitaj kaj venu al la scio de la vero.<em class="versenr"> 5</em> Ĉar
         ekzistas unu Dio, kaj unu interulo inter Dio kaj homoj, homo,
         Kristo Jesuo,<em class="versenr"> 6</em> kiu sin donis kiel elaĉetaĵon por ĉiuj, ateston
         elmontrotan en konvenaj tempoj;<em class="versenr"> 7</em> por kio mi estas nomita
         predikisto kaj apostolo (mi diras la veron, mi ne mensogas),
         instruisto por la nacianoj en fido kaj vero.
      </p>
      <p class="p"><em class="versenr"> 8</em> Mi deziras do, ke la viroj preĝu en ĉiu loko, levante sanktajn
         manojn, sen kolero kaj disputado.<em class="versenr"> 9</em> Tiel same, ke virinoj sin
         vestu per decaj vestoj, kun modesteco kaj sobreco; ne kun
         harplektaĵoj, aŭ oro, aŭ perloj, aŭ multekostaj vestoj;<em class="versenr"> 10</em> sed
         (kio konvenas al virinoj konfesantaj la piecon) per bonfaroj.<em class="versenr"> 11</em> Virino lernu en kvieteco kun ĉia submetiĝo.<em class="versenr"> 12</em> Sed mi ne permesas
         al virino instruadi, nek regi super viro, sed esti en kvieteco.<em class="versenr"> 13</em> Ĉar Adam kreiĝis la unua, poste Eva;<em class="versenr"> 14</em> kaj Adam ne trompiĝis;
         sed la virino, trompite, falis en pekon;<em class="versenr"> 15</em> sed ŝi saviĝos per la
         naskado, se ili daŭras en fido kaj amo kaj sanktiĝo kun sobreco.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Fidinda estas la diro: Se iu celas episkopecon, tiu deziras
         bonan laboron.<em class="versenr"> 2</em> Episkopo do devas esti neriproĉebla, edzo de unu
         edzino, sobra, moderema, ordema, gastama, instruema,<em class="versenr"> 3</em> ne
         vindrinkema, ne batema; sed mildanima, ne disputema, ne
         monamanto;<em class="versenr"> 4</em> reganta bone sian propran domanaron, tenante siajn
         gefilojn sub regado kun ĉia seriozeco<em class="versenr"> 5</em> (sed se iu ne scias regi
         sian propran domon, kiel li zorgos pri la eklezio de Dio?);<em class="versenr"> 6</em> ne
         novico, por ke li ne ŝvelu per fiereco kaj ne falu en la
         kondamnon de la diablo.<em class="versenr"> 7</em> Krom tio li devas havi bonan ateston de
         la eksteruloj, por ke li ne falu en riproĉon kaj kaptilon de la
         diablo.<em class="versenr"> 8</em> Tiel same diakonoj devas esti seriozaj, ne duflanke
         parolantaj, ne tro amantaj vinon, ne avidantaj malhonoran gajnon;<em class="versenr"> 9</em> tenantaj la misteron de la fido en pura konscienco.<em class="versenr"> 10</em> Kaj tiuj
         ankaŭ estu unue provitaj; poste ili servu kiel diakonoj, se ili
         estos neriproĉeblaj.<em class="versenr"> 11</em> Virinoj ankaŭ devas esti seriozaj, ne
         kalumniantoj, sobraj, fidelaj pri ĉio.<em class="versenr"> 12</em> La diakonoj estu edzoj
         de po unu edzino, regantaj bone siajn gefilojn kaj siajn proprajn
         domojn.<em class="versenr"> 13</em> Ĉar tiuj, kiuj bone servadis kiel diakonoj, akiras al
         si bonan gradon kaj grandan kuraĝon en la fido, kiu estas en
         Kristo Jesuo.
      </p>
      <p class="p"><em class="versenr"> 14</em> Ĉi tion mi skribas al vi, esperante veni al vi baldaŭ,<em class="versenr"> 15</em> sed
         se mi prokrastos, por ke vi komprenu, kiel oni devas konduti en
         la domo de Dio, kiu estas la eklezio de la vivanta Dio, la kolono
         kaj bazo de la vero.<em class="versenr"> 16</em> Kaj laŭ konsento, granda estas la mistero
         de pieco: Tiu, kiu elmontriĝis en la karno, praviĝis en la
         spirito, estis vidita de anĝeloj, pripredikita ĉe la nacioj,
         prikredita en la mondo, prenita supren en gloro.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Sed la Spirito klare diras, ke en la venontaj tempoj kelkaj
         defalos de la fido, atentante delogantajn spiritojn kaj
         doktrinojn de demonoj,<em class="versenr"> 2</em> per la hipokriteco de trompantoj, kiuj
         havas la konsciencon kaŭterizitan kvazaŭ per brule varmega fero,<em class="versenr"> 3</em> admonante ne edziĝi, kaj deteni sin de manĝaĵoj, kiujn Dio
         kreis por ke ili estu danke ricevitaj de tiuj, kiuj kredas kaj
         scias la veron.<em class="versenr"> 4</em> Ĉar ĉiu kreitaĵo de Dio estas bona, kaj nenio
         devas esti forĵetita, se oni ĝin ricevas kun dankesprimo,<em class="versenr"> 5</em> ĉar
         ĝi estas sanktigita per la parolo de Dio kaj per preĝo.
      </p>
      <p class="p"><em class="versenr"> 6</em> Se vi memorigos la fratojn pri tio, vi estos bona servanto de
         Kristo Jesuo, nutrita per la vortoj de la fido kaj de la bona
         doktrino, kiun vi jam sekvis;<em class="versenr"> 7</em> sed forrifuzu profanajn kaj
         avinajn fabelojn. Kaj ekzercu vin al pieco;<em class="versenr"> 8</em> ĉar korpa ekzercado
         malmulte utilas; sed pieco utilas al ĉio, havante promeson pri la
         nuna vivo kaj pri la estonta.<em class="versenr"> 9</em> Fidinda estas la diro, kaj inda
         je plena akcepto.<em class="versenr"> 10</em> Ĉar por tio ni laboras kaj batalas, ĉar ni
         apogas nian esperon sur la vivantan Dion, kiu estas la Savanto de
         ĉiuj homoj, precipe de la kredantoj.<em class="versenr"> 11</em> Tion ordonu kaj instruu.<em class="versenr"> 12</em> Neniu malestimu vian junecon, sed vi estu ekzemplo al la
         kredantoj, per parolo, per konduto, per amo, per fido, per
         ĉasteco.<em class="versenr"> 13</em> Ĝis mi venos, atentu legadon, konsilon, instruadon.<em class="versenr"> 14</em> Ne malŝatu la donacon, kiu estas en vi, donita al vi per
         profetado, kun la surmetado de la manoj de la presbiteraro.<em class="versenr"> 15</em> Estu diligenta pri tiuj aferoj; dediĉu vin al ili, por ke via
         progreso evidentiĝu al ĉiuj.<em class="versenr"> 16</em> Zorgu pri vi mem kaj pri via
         instruo. Persistu en tio; ĉar, tion farante, vi savos vin mem,
         kaj tiujn, kiuj vin aŭskultas.
      </p>
      <div class="dist_chapter"></div>
      <h3 class="chapternr">5</h3>
      <p class="first_p">Ne riproĉu maljunulon, sed konsilu lin, kiel patron; la pli
         junajn virojn, kiel fratojn;<em class="versenr"> 2</em> la maljunulinojn, kiel patrinojn;
         la pli junajn virinojn, kiel fratinojn, kun ĉia ĉasteco.<em class="versenr"> 3</em> Respektu tiujn vidvinojn, kiuj estas efektive vidvinoj.<em class="versenr"> 4</em> Sed se
         iu vidvino havas filojn aŭ nepojn, ĉi tiuj lernu unue montri
         piecon ĉe sia propra familio kaj rekompenci siajn gepatrojn; ĉar
         tio estas akceptebla antaŭ Dio.<em class="versenr"> 5</em> Tiu, kiu estas efektiva vidvino
         kaj izolitino, apogas sian esperon sur Dion, kaj persistas en
         petegoj kaj preĝoj nokte kaj tage.<em class="versenr"> 6</em> Sed la voluptamanta, ankoraŭ
         vivante, malvivas.<em class="versenr"> 7</em> Tion ankaŭ ordonu, por ke ili estu sen
         riproĉo.<em class="versenr"> 8</em> Sed se iu ne zorgas pri siaj propraj, kaj precipe pri
         siaj familianoj, tiu malkonfesis la fidon, kaj estas pli malbona
         ol nekredanto.<em class="versenr"> 9</em> Estu registrata kiel vidvino tiu, kiu havas ne
         malpli ol sesdek jarojn, estis edzino de unu viro,<em class="versenr"> 10</em> estas bone
         atestata pri bonfarado, edukis infanojn, gastigis fremdulojn,
         lavis la piedojn de la sanktuloj, helpis la suferantojn, kaj
         sekvis ĉian bonfaradon.<em class="versenr"> 11</em> Sed la pli junajn vidvinojn
         malakceptu; ĉar post kiam ili ekfariĝos luksemaj kontraŭ Kristo,
         ili deziras edziniĝi,<em class="versenr"> 12</em> meritante kondamnon, ĉar ili vantigis
         sian unuan fidon.<em class="versenr"> 13</em> Krom tio ili lernas esti senutilaj,
         rondirante de domo al domo; kaj ne sole senutilaj, sed ankaŭ
         babilemaj kaj sintrudemaj, parolante nekonvenaĵojn.<em class="versenr"> 14</em> Mi volas
         do, ke la pli junaj edziniĝu, nasku infanojn, mastrumadu, ne donu
         al la malamiko pretekston por kalumnio;<em class="versenr"> 15</em> ĉar kelkaj jam
         turniĝis flanken post Satano.<em class="versenr"> 16</em> Se iu kredantino havas
         vidvinojn, ŝi helpu ilin, kaj la eklezio ne estu ŝarĝata; por ke
         ĝi helpu la efektivajn vidvinojn.
      </p>
      <p class="p"><em class="versenr"> 17</em> La presbiteroj, kiuj regas bone, estu rigardataj kiel indaj je
         duobla honoro, precipe tiuj, kiuj laboras super la vorto kaj
         instruado.<em class="versenr"> 18</em> Ĉar la Skribo diras: Ne fermu la buŝon al bovo
         draŝanta. Kaj: La laboristo meritas sian salajron.<em class="versenr"> 19</em> Kontraŭ
         presbitero ne akceptu denuncon krom ĉe du aŭ tri atestantoj.<em class="versenr"> 20</em> La pekintojn riproĉu antaŭ la okuloj de ĉiuj, por ke la ceteraj
         ankaŭ timu.<em class="versenr"> 21</em> Mi admonas vin antaŭ Dio kaj Kristo Jesuo kaj la
         elektitaj anĝeloj, ke vi zorgu pri tiuj aferoj sen antaŭjuĝo,
         farante nenion pro partieco.<em class="versenr"> 22</em> Sur neniun surmetu la manojn tro
         rapidece, kaj ne estu partoprenanto en la pekoj de aliaj;
         konservu vin ĉasta.<em class="versenr"> 23</em> Ne plu estu akvotrinkanto, sed uzu iom da
         vino pro la stomako kaj viaj oftaj malfortoj.<em class="versenr"> 24</em> La pekoj de unuj
         estas evidentaj, antaŭirantaj al la juĝo; kaj aliajn homojn ili
         sekvas.<em class="versenr"> 25</em> Tiel same ankaŭ ekzistas bonaj faroj, kiuj estas
         evidentaj, kaj la alispecaj ne povas esti kaŝitaj.
      </p>
      <div class="dist_chapter"></div>
      <h3 class="chapternr">6</h3>
      <p class="first_p">Ĉiuj subjugaj sklavoj rigardu siajn estrojn kiel indajn je ĉia
         honoro, por ke la nomo de Dio kaj la doktrino ne estu
         blasfemataj.<em class="versenr"> 2</em> Kaj tiuj, kiuj havas kredantajn estrojn, ne
         malestimu ilin tial, ke ili estas fratoj, sed servu al ili tiom
         pli, ĉar tiuj, kiuj partoprenas en la Didonaco, estas fidelaj kaj
         amataj. Tion instruu kaj konsilu.
      </p>
      <p class="p"><em class="versenr"> 3</em> Se iu instruas malsame kaj ne konsentas al sanaj vortoj, la
         vortoj de nia Sinjoro Jesuo Kristo, kaj al la laŭpieca doktrino,<em class="versenr"> 4</em> tiu estas fanfaronema, nenion sciante, sed malsana je demandoj
         kaj privortaj diskutoj, de kiuj naskiĝas envio, malpaco,
         mallaŭdoj, malbonaj suspektoj,<em class="versenr"> 5</em> disputadoj de homoj mense
         perversigitaj kaj senigitaj je la vero, supozantaj, ke la pieco
         estas gajnilo.<em class="versenr"> 6</em> Sed la pieco kun kontenteco estas granda
         gajnilo;<em class="versenr"> 7</em> ĉar ni nenion enportis en la mondon, kaj ni ne povas
         ion forporti;<em class="versenr"> 8</em> sed havante manĝaĵojn kaj vestojn, ni estos per
         tio kontentaj.<em class="versenr"> 9</em> Tamen tiuj, kiuj volas riĉiĝi, falas en tenton
         kaj kaptilon kaj multajn malsaĝajn kaj malutilajn dezirojn tiajn,
         kiaj dronigas la homojn en detruo kaj pereo.<em class="versenr"> 10</em> Ĉar la amo al
         mono estas radiko de ĉia malbono; celante al tio, kelkaj forvagis
         de la fido kaj sin trapikis per multaj malĝojoj.
      </p>
      <p class="p"><em class="versenr"> 11</em> Sed vi, ho homo de Dio, forsaviĝu de tiaj aferoj, kaj sekvu
         justecon, piecon, fidon, amon, paciencon, mildecon.<em class="versenr"> 12</em> Batalu la
         bonan batalon de la fido, kaj ektenu la eternan vivon, al kiu vi
         estas vokita kaj konfesis la bonan konfeson antaŭ multaj
         atestantoj.<em class="versenr"> 13</em> Mi vin admonas antaŭ Dio, kiu ĉion vivigadas, kaj
         antaŭ Kristo Jesuo, kiu antaŭ Pontio Pilato atestis la bonan
         konfeson,<em class="versenr"> 14</em> ke vi plenumu la ordonon sen makulo, sen riproĉo,
         ĝis la apero de nia Sinjoro Jesuo Kristo,<em class="versenr"> 15</em> kiun aperon en Siaj
         propraj tempoj montros Tiu, kiu estas la benata kaj sola
         Potenculo, la Reĝo de reĝoj kaj Sinjoro de sinjoroj,<em class="versenr"> 16</em> kiu sola
         havas senmortecon, loĝante en lumo neatingebla, kaj kiun neniu
         vidis nek povas vidi, al kiu estu honoro kaj potenco eterna.
         Amen.
      </p>
      <p class="p"><em class="versenr"> 17</em> Admonu tiujn, kiuj estas riĉaj en la nuna mondo, ke ili ne
         estu arogantaj, kaj ke ili apogu sian esperon ne sur la
         malcertecon de la riĉo, sed sur Dion, kiu donas al ni riĉe ĉion
         por ĝuado;<em class="versenr"> 18</em> ke ili bone agadu, ke ili estu riĉaj je bonaj
         faroj, ke ili estu pretaj disdoni, simpatiemaj;<em class="versenr"> 19</em> provizante por
         si bonan fundamenton kontraŭ la venonta tempo, por ke ili ektenu
         la efektivan vivon.
      </p>
      <p class="p"><em class="versenr"> 20</em> Ho Timoteo, gardu tion, kio estas komisiita al vi, deturnante
         vin for de la babiladoj kaj kontraŭparoloj de la falsenomata
         scio;<em class="versenr"> 21</em> kiun konfesante, kelkaj maltrafis rilate la fidon.
      </p>
      <p class="p">Graco estu kun vi.</p>
      <hr>
      <div class="footer"><a href="libro_2ti.html">II. TIMOTEO&nbsp;&gt;&gt;</a></div>
   </body>
</html>