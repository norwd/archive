<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>LA DUA EPISTOLO DE LA APOSTOLO PAŬLO AL TIMOTEO</title>
   </head>
   <body background="../bld/papero.jpg">
      <div class="header"><span class="header_left"><a href="libro_1ti.html">&lt;&lt;&nbsp;I. TIMOTEO</a></span><span class="header_center"> <a href="index.html#NT">La Nova Testamento</a></span></div>
      <hr>
      <h3 class="head">LA DUA EPISTOLO DE LA APOSTOLO PAŬLO AL <br>TIMOTEO
      </h3>
      <div class="dist_chapter"></div>
      <h3 class="chapternr">1</h3>
      <p class="first_p">Paŭlo, apostolo de Kristo Jesuo, per la volo de Dio, laŭ la
         promeso de vivo, kiu estas en Kristo Jesuo,<em class="versenr"> 2</em> al Timoteo, mia
         amata filo: Graco, kompato, kaj paco de Dio, la Patro, kaj de
         Kristo Jesuo, nia Sinjoro.
      </p>
      <p class="p"><em class="versenr"> 3</em> Mi dankas Dion, kiun mi adoras de post miaj praavoj kun pura
         konscienco, ke konstantan memoron mi havas pri vi en miaj preĝoj,
         nokte kaj tage<em class="versenr"> 4</em> sopirante vidi vin, memorante viajn larmojn, por
         ke mi pleniĝu de ĝojo;<em class="versenr"> 5</em> ricevinte rememoron pri la sincera fido,
         kiu estas en vi, kaj kiu loĝis unue en via avino Lois kaj en via
         patrino Eŭnike, kaj, mi konvinkiĝis, en vi ankaŭ.<em class="versenr"> 6</em> Pro tio mi
         memorigas vin, ke vi reekbruligu la donacon de Dio, kiu estas en
         vi per la surmetado de miaj manoj.<em class="versenr"> 7</em> Ĉar Dio donis al ni spiriton
         ne de malkuraĝeco, sed de potenco kaj amo kaj sinregado.<em class="versenr"> 8</em> Ne
         hontu do pri la atesto de nia Sinjoro, nek pri mi, lia
         malliberulo; sed kunelportu suferojn kun la evangelio laŭ la
         potenco de Dio,<em class="versenr"> 9</em> kiu nin savis kaj vokis per sankta voko, ne laŭ
         niaj faroj, sed laŭ Sia propra antaŭintenco kaj laŭ la graco
         donita al ni en Kristo Jesuo antaŭ tempoj eternaj,<em class="versenr"> 10</em> sed nun
         malkaŝita per la apero de nia Savanto Jesuo Kristo, kiu neniigis
         la morton kaj enlumigis la vivon kaj la senmortecon per la
         evangelio,<em class="versenr"> 11</em> al kiu mi estas nomita predikisto kaj apostolo kaj
         instruisto.<em class="versenr"> 12</em> Pro tio mi ankaŭ suferas tiel; tamen mi ne hontas;
         ĉar mi konas tiun, al kiu mi kredis, kaj mi konvinkiĝis, ke li
         havas la povon gardi mian konfiditaĵon ĝis tiu tago.<em class="versenr"> 13</em> Konservu
         la modelon de sanaj vortoj, kiujn vi aŭdis de mi, en fido kaj
         amo, kiuj estas en Kristo Jesuo.<em class="versenr"> 14</em> La bonan konfiditaĵon gardu
         per la Sankta Spirito, kiu loĝas en ni.
      </p>
      <p class="p"><em class="versenr"> 15</em> Vi scias, ke forturniĝis de mi ĉiuj en Azio, el kiuj estas
         Figelo kaj Hermogenes.<em class="versenr"> 16</em> La Sinjoro donu kompaton al la domo de
         Onesiforo; ĉar li ofte min refreŝigis, kaj li ne hontis pri mia
         kateno,<em class="versenr"> 17</em> sed kiam li estis en Romo, li elserĉis min tre
         diligente kaj min trovis<em class="versenr"> 18</em> (la Sinjoro donu al li, ke li trovu
         kompaton ĉe la Sinjoro en tiu tago), kaj vi scias tre bone, kiom
         da servoj li faris en Efeso.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Vi do, mia filo, fortikiĝu en la graco, kiu estas en Kristo
         Jesuo.<em class="versenr"> 2</em> Kaj kion vi de mi aŭdis inter multaj atestantoj, tion
         transdonu al fidelaj homoj, kompetentaj instrui ankaŭ aliajn.<em class="versenr"> 3</em> Vi do elportu suferojn, kiel bona militisto de Jesuo Kristo.<em class="versenr"> 4</em> Neniu militanto sin implikas en la aferojn de ĉi tiu vivo; por ke
         li plaĉu al sia varbinto.<em class="versenr"> 5</em> Kaj se iu konkuras kiel atleto, li ne
         estas kronata, se li ne laŭregule konkuris.<em class="versenr"> 6</em> La laboranta
         terkultivisto devas la unua partopreni en la fruktoj.<em class="versenr"> 7</em> Konsideru
         tion, kion mi diras; ĉar la Sinjoro donos al vi komprenon pri
         ĉio.<em class="versenr"> 8</em> Memoru Jesuon Kriston, levitan el la mortintoj, el la
         idaro de David, laŭ mia evangelio;<em class="versenr"> 9</em> en ĝi mi elportas suferadon
         ĝis ligiloj, kiel krimulo, sed la vorto de Dio ne estas ligita.<em class="versenr"> 10</em> Tial mi suferas ĉion pro la elektitoj, por ke ili ankaŭ atingu
         la en Kristo Jesuo savon kun gloro eterna.<em class="versenr"> 11</em> Fidinda estas la
         diro: Ĉar se ni mortis kun li, ni ankaŭ vivos kun li;<em class="versenr"> 12</em> se ni
         suferas, ni ankaŭ reĝos kun li; se ni malkonfesos lin, li ankaŭ
         nin malkonfesos;<em class="versenr"> 13</em> se ni malfidas, li restas fidela; ĉar li ne
         povas malkonfesi sin mem.
      </p>
      <p class="p"><em class="versenr"> 14</em> Memorigu ilin pri tio, admonante ilin antaŭ la Sinjoro, ke ili
         ne vortobatalu, kio estas neniel utila, kun risko de ŝancelo por
         la aŭdantoj.<em class="versenr"> 15</em> Klopodu prezenti vin ĉe Dio kiel aprobita,
         laboranto senriproĉa, ĝuste pritaksante la vorton de la vero.<em class="versenr"> 16</em> Sed evitu profanajn babiladojn; ĉar ili iros antaŭen al pli multe
         da malpieco,<em class="versenr"> 17</em> kaj ilia parolo dismordos kiel gangreno; el kiuj
         estas Himeneo kaj Fileto,<em class="versenr"> 18</em> kiuj pri la vero eraris, dirante, ke
         la releviĝo estas jam pasinta; kaj ili renversas la fidon de
         kelkaj.<em class="versenr"> 19</em> Tamen la firma fundamento de Dio staras, havante la
         jenan sigelon: La Sinjoro konas tiujn, kiuj estas liaj, kaj:
         Foriru de maljusteco ĉiu, kiu nomas la nomon de la Sinjoro.<em class="versenr"> 20</em> Sed en granda domo estas vazoj ne nur oraj kaj arĝentaj, sed
         ankaŭ lignaj kaj argilaj, kaj unuj por honoro kaj aliaj por
         malhonoro.<em class="versenr"> 21</em> Se do iu purigos sin de ĉi tiuj, li estos vazo por
         honoro, sanktigita, taŭga por la mastro, pretigita por ĉiu bona
         laboro.<em class="versenr"> 22</em> Sed forkuru de junulaj voluptoj, kaj sekvu justecon,
         fidon, amon, pacon, kune kun tiuj, kiuj vokas la Sinjoron el pura
         koro.<em class="versenr"> 23</em> Sed malsaĝajn kaj neklerajn demandojn evitu, sciante, ke
         ili naskas malpacojn.<em class="versenr"> 24</em> Kaj la servisto de la Sinjoro devas ne
         malpaci, sed esti afabla al ĉiuj, instruema, tolerema,<em class="versenr"> 25</em> en
         humileco instruante tiujn, kiuj kontraŭstaras; eble Dio donos al
         ili penton, por ke ili venu al scio de la vero,<em class="versenr"> 26</em> kaj por ke ili
         sobraj eliĝu el la kaptilo de la diablo, kaptite de li, por
         plenumi lian volon.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Sed sciu, ke en la lastaj tagoj venos danĝeraj tempoj.<em class="versenr"> 2</em> Ĉar
         homoj estos sinamantaj, monamantaj, fanfaronemaj, arogantaj,
         insultemaj, malobeemaj al gepatroj, sendankaj, nesanktaj,<em class="versenr"> 3</em> neparencamaj, nepacigeblaj, kalumniemaj, nesinregantaj,
         malmildaj, ne bonamantaj,<em class="versenr"> 4</em> perfidemaj, pasiemaj, ventoplenaj,
         plezuron amantaj pli ol Dion;<em class="versenr"> 5</em> havante ŝajnon de pieco, sed
         neinte ĝian potencon; de ĉi tiuj ankaŭ vin forturnu.<em class="versenr"> 6</em> Ĉar el ĉi
         tiuj estas tiuj, kiuj rampas en domojn, kaj forkaptas malsaĝajn
         virinojn, ŝarĝitajn de pekoj, forkondukatajn per diversaj
         voluptoj,<em class="versenr"> 7</em> ĉiam lernantajn, kaj neniam kapablajn veni al la scio
         de la vero.<em class="versenr"> 8</em> Kaj kiel Janes kaj Jambres kontraŭstaris al Moseo,
         tiel same ĉi tiuj ankaŭ kontraŭstaras al la vero, homoj kun
         malnobligita spirito, por la fido senvaloraj.<em class="versenr"> 9</em> Sed ili ne plu
         iros antaŭen; ĉar ilia malsaĝeco evidentiĝos al ĉiuj, kiel ankaŭ
         fariĝis ĉe tiuj.<em class="versenr"> 10</em> Sed vi sekvis mian instruon, konduton, celon,
         fidon, toleremecon, amon, paciencon,<em class="versenr"> 11</em> persekutojn, suferojn,
         kiaj okazis al mi en Antioĥia, en Ikonio, en Listra; kiajn
         persekutojn mi suferis; kaj el ĉio tio la Sinjoro min savis.<em class="versenr"> 12</em> Jes, kaj ĉiuj, kiuj volas vivi pie en Kristo Jesuo, estos
         persekutataj.<em class="versenr"> 13</em> Sed malbonaj homoj kaj ruzuloj ĉiam iros antaŭen
         al pli granda malbono, trompantaj kaj trompataj.<em class="versenr"> 14</em> Sed restu vi
         en tio, kion vi lernis kaj pri kio vi certiĝis, sciante, de kiu
         vi ĝin lernis,<em class="versenr"> 15</em> kaj ke jam de frua infaneco vi konas la
         sanktajn skribojn, kiuj povas fari vin saĝa por savo per la fido,
         kiu estas en Kristo Jesuo.<em class="versenr"> 16</em> Ĉiu skribaĵo inspirita de Dio estas
         ankaŭ utila por instruo, por admono, por korekto, por disciplino
         en justeco;<em class="versenr"> 17</em> por ke la homo de Dio estu perfekta, plene
         provizita por ĉiu bona laboro.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Mi ordonas al vi antaŭ Dio, kaj antaŭ Kristo Jesuo, kiu juĝos
         la vivantojn kaj la mortintojn, kaj pro lia apero kaj lia regno;<em class="versenr"> 2</em> prediku la vorton; insistu ĝustatempe, malĝustatempe; konvinku,
         admonu, konsilu, en ĉia pacienco kaj instruado.<em class="versenr"> 3</em> Ĉar venos
         tempo, kiam oni ne toleros la sanan instruon; sed havante
         jukantajn orelojn, amasigos al si instruantojn, laŭ siaj deziroj;<em class="versenr"> 4</em> kaj ili deturnos de la vero sian orelon, kaj turnos sin flanken
         al fabeloj.<em class="versenr"> 5</em> Sed vi estu sobra en ĉio, elportu suferojn, faru la
         laboron de evangeliisto, plenumu vian servadon.<em class="versenr"> 6</em> Ĉar mi jam
         estas elverŝata kvazaŭ verŝofero, kaj venis la horo de mia
         foriro.<em class="versenr"> 7</em> Mi batalis la bonan batalon, mi finis la kuradon, mi
         gardis la fidon;<em class="versenr"> 8</em> de nun estas konservita por mi la krono de
         justeco, kiun la Sinjoro, la justa juĝisto, donos al mi en tiu
         tago; kaj ne nur al mi, sed ankaŭ al ĉiuj, kiuj amis lian aperon.
      </p>
      <p class="p"><em class="versenr"> 9</em> Klopodu veni baldaŭ al mi;<em class="versenr"> 10</em> ĉar Demas min forlasis, amante la
         nunan mondon, kaj iris al Tesaloniko; Kreskens al Galatujo, Tito
         al Dalmatujo.<em class="versenr"> 11</em> Nur Luko estas kun mi. Prenu Markon kaj
         alkonduku lin kun vi, ĉar li utilas al mi por la servado.<em class="versenr"> 12</em> Sed
         Tiĥikon mi sendis al Efeso.<em class="versenr"> 13</em> La mantelon, kiun mi lasis en
         Troas ĉe Karpo, alportu, kiam vi venos, kaj la librojn, precipe
         la pergamenojn.<em class="versenr"> 14</em> Aleksandro, la kupristo, faris al mi multe da
         malbono; la Sinjoro redonos al li laŭ liaj faroj;<em class="versenr"> 15</em> kontraŭ li
         vi ankaŭ vin gardu, ĉar li multege kontraŭstaris al niaj vortoj.<em class="versenr"> 16</em> Ĉe mia unua pledo, neniu staris kun mi, sed ĉiuj min forlasis;
         tio ne estu kalkulita kontraŭ ili.<em class="versenr"> 17</em> Sed la Sinjoro staris apud
         mi, kaj min fortigis, por ke per mi la anonco estu plene
         publikigita, kaj ke ĉiuj nacianoj aŭdu; kaj mi forsaviĝis el la
         buŝo de la leono.<em class="versenr"> 18</em> La Sinjoro min savos de ĉiu malbona faro,
         kaj min savkondukos en sian ĉielan regnon; al li la gloro por
         ĉiam kaj eterne. Amen.
      </p>
      <p class="p"><em class="versenr"> 19</em> Salutu Priskilan kaj Akvilan kaj la domon de Onesiforo.<em class="versenr"> 20</em> Erasto restis en Korinto; sed Trofimon mi lasis malsanan en
         Mileto.<em class="versenr"> 21</em> Klopodu veni antaŭ la vintro. Salutas vin Eŭbulo kaj
         Pudens kaj Lino kaj Klaŭdia kaj ĉiuj fratoj.
      </p>
      <p class="p"><em class="versenr"> 22</em> La Sinjoro estu kun via spirito. Graco estu kun vi.
      </p>
      <hr>
      <div class="footer"><a href="libro_tit.html">AL TITO&nbsp;&gt;&gt;</a></div>
   </body>
</html>