<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>LA TRIA EPISTOLO ĜENERALA DE JOHANO</title>
   </head>
   <body background="../bld/papero.jpg">
      <div class="header"><span class="header_left"><a href="libro_2jo.html">&lt;&lt;&nbsp;II. JOHANO</a></span><span class="header_center"> <a href="index.html#NT">La Nova Testamento</a></span></div>
      <hr>
      <h3 class="head">LA TRIA EPISTOLO ĜENERALA DE <br>JOHANO
      </h3>
      <div class="dist_chapter"></div>
      <h3 class="chapternr">1</h3>
      <p class="first_p">La presbitero al Gajo, la amata, kiun mi amas en la vero.</p>
      <p class="p"><em class="versenr"> 2</em> Amato, mi preĝas, ke al vi prosperu ĉio, kaj vi bonsanu tiel
         same, kiel prosperas al via animo.<em class="versenr"> 3</em> Ĉar mi treege ĝojis, kiam
         fratoj venis kaj atestis pri via vereco, kiel vi iradas en la
         vero.<em class="versenr"> 4</em> Pli grandan ĝojon mi ne havas, ol aŭdi pri miaj infanoj
         iradantaj en la vero.
      </p>
      <p class="p"><em class="versenr"> 5</em> Amato, vi faras fidele rilate al ĉiuj viaj klopodoj por la
         fratoj kaj tiuj fremduloj,<em class="versenr"> 6</em> kiuj atestis vian amon antaŭ la
         eklezio; kaj vi faros bone, tiujn antaŭenigante dece je Dio,<em class="versenr"> 7</em> ĉar pro la Nomo ili eliris, akceptante nenion de la nacianoj.<em class="versenr"> 8</em> Ni devas do akcepti tiajn, por ke ni estu kunlaborantoj kun la
         vero.
      </p>
      <p class="p"><em class="versenr"> 9</em> Mi skribis iom al la eklezio; sed Diotrefes, kiu amas la
         estrecon inter ili, nin ne akceptas.<em class="versenr"> 10</em> Tial, se mi venos, mi
         rememorigos al li la farojn, kiujn li faras, per malbonaj paroloj
         babilante kontraŭ ni; kaj ne kontenta je tio, li mem ne akceptas
         la fratojn, nek tion permesas al tiuj, kiuj volas, kaj ilin el la
         eklezio elpelas.<em class="versenr"> 11</em> Amato, imitu ne la malbonon, sed la bonon.
         Bonfaranto estas el Dio; malbonfaranto ne vidis Dion.<em class="versenr"> 12</em> Pri
         Demetrio estas atestite de ĉiuj, kaj de la vero mem; kaj ni ja
         atestas; kaj vi scias, ke nia atesto estas vera.
      </p>
      <p class="p"><em class="versenr"> 13</em> Mi havis multon por skribi al vi; sed mi ne volas skribi al vi
         per inko kaj kano;<em class="versenr"> 14</em> sed mi esperas vidi vin baldaŭ, kaj ni
         parolos vizaĝon kontraŭ vizaĝo. Paco al vi. Salutas vin la
         amikoj. Salutu laŭ nomo la amikojn.
      </p>
      <hr>
      <div class="footer"><a href="libro_jud.html">DE JUDAS&nbsp;&gt;&gt;</a></div>
   </body>
</html>