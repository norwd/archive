<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>PLORKANTO DE JEREMIA</title>
   </head>
   <body background="../bld/papero.jpg">
      <div class="header"><span class="header_left"><a href="libro_jer.html">&lt;&lt;&nbsp;JEREMIA</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">PLORKANTO DE JEREMIA</h3>
      <div class="dist_chapter"></div>
      <h3 class="chapternr">1</h3>
      <p class="indent">
         <p class="indent_first">Kiel solece sidas la urbo, kiu estis tiel multehoma!<br>
            La estrino de la nacioj fariĝis kiel vidvino,<br>
            La princino de landoj fariĝis tributulino!
         </p>
         <p class="verse_indent"><span class="versenr_indent">2</span> <span class="versetext_indent">Senĉese ŝi ploras en la nokto, kaj ŝiaj larmoj estas sur<br>
               ŝiaj vangoj;<br>
               Ŝi havas neniun konsolanton inter ĉiuj siaj amintoj,<br>
               Ĉiuj ŝiaj amikoj ŝin perfidis, fariĝis ŝiaj malamikoj.</span></p>
         <p class="verse_indent"><span class="versenr_indent">3</span> <span class="versetext_indent">Elmigris Jehuda pro mizero kaj tro malfacila laborado;<br>
               Li ekloĝis inter la nacioj, sed ne trovas ripozon;<br>
               Ĉiuj liaj persekutantoj atingis lin en malvastaj lokoj.</span></p>
         <p class="verse_indent"><span class="versenr_indent">4</span> <span class="versetext_indent">La vojoj de Cion estas malĝojaj, ĉar neniu iras al festoj;<br>
               Ĉiuj ĝiaj pordegoj dezertiĝis, ĝiaj pastroj ĝemas;<br>
               Ĝiaj virgulinoj ploras, kaj al ĝi mem estas tre maldolĉe.</span></p>
         <p class="verse_indent"><span class="versenr_indent">5</span> <span class="versetext_indent">Ĝiaj kontraŭuloj fariĝis ĉefoj, ĝiaj malamikoj ĝuas<br>
               bonstaton;<br>
               Ĉar la Eternulo ĵetis sur ĝin mizeron pro la multo de ĝiaj<br>
               malbonagoj;<br>
               Ĝiaj infanoj iris en kaptitecon, pelataj de la malamiko.</span></p>
         <p class="verse_indent"><span class="versenr_indent">6</span> <span class="versetext_indent">Foriĝis de la filino de Cion ŝia tuta beleco;<br>
               Ŝiaj princoj fariĝis kiel cervoj, kiuj ne trovas paŝtejon,<br>
               Kaj ili iras senforte antaŭ la pelanto.</span></p>
         <p class="verse_indent"><span class="versenr_indent">7</span> <span class="versetext_indent">En la tagoj de sia mizero kaj suferoj Jerusalem rememoras<br>
               ĉiujn ĉarmaĵojn, kiujn ŝi havis en la tempoj pasintaj;<br>
               Dume nun ŝia popolo enfalis en la manon de premanto, kaj<br>
               neniu ŝin helpas,<br>
               La malamikoj ŝin rigardas kaj ridas pri ŝia ruiniĝo.</span></p>
         <p class="verse_indent"><span class="versenr_indent">8</span> <span class="versetext_indent">Pekis, pekis Jerusalem, tial ŝi fariĝis kiel hontindulino;<br>
               Ĉiuj, kiuj ŝin estimis, nun malestimas ŝin, ĉar ili vidas<br>
               ŝian malhonoron;<br>
               Kaj ŝi mem ĝemas kaj turnas sin malantaŭen.</span></p>
         <p class="verse_indent"><span class="versenr_indent">9</span> <span class="versetext_indent">Ŝia malpuraĵo estas sur la rando de ŝia vesto; ŝi ne pensis<br>
               pri sia estonteco;<br>
               Tial ŝi terure malaltiĝis, kaj ŝi havas neniun konsolanton:<br>
               Rigardu, ho Eternulo, mian mizeron, ĉar la malamiko forte<br>
               fieras.</span></p>
         <p class="verse_indent"><span class="versenr_indent">10</span> <span class="versetext_indent">La malamiko etendis sian manon sur ĉiujn ŝiajn<br>
               grandvaloraĵojn;<br>
               Ŝi vidas, kiel en ŝian sanktejon eniras nacioj,<br>
               Pri kiuj Vi ordonis, ke ili ne eniru en Vian komunumon.</span></p>
         <p class="verse_indent"><span class="versenr_indent">11</span> <span class="versetext_indent">Ŝia tuta popolo ĝemas, ili serĉas panon,<br>
               Ili fordonas siajn grandvaloraĵojn pro manĝaĵo, por<br>
               revigligi sian animon:<br>
               Rigardu, ho Eternulo, kaj vidu, kiel malestimata mi fariĝis!</span></p>
         <p class="verse_indent"><span class="versenr_indent">12</span> <span class="versetext_indent">Ho vi, ĉiuj, kiuj preteriras la vojon, rigardu kaj vidu,<br>
               Ĉu ekzistas sufero simila al mia sufero,<br>
               Kiu trafis min kaj kiun la Eternulo ĵetis sur min en la tago<br>
               de Lia flama kolero.</span></p>
         <p class="verse_indent"><span class="versenr_indent">13</span> <span class="versetext_indent">De supre Li ĵetis fajron en miajn ostojn, kaj ĝi ekregis en<br>
               ili;<br>
               Li etendis reton antaŭ miaj piedoj, renversis min<br>
               malantaŭen;<br>
               Li ruinigis min, faris min dolorplena dum la tuta tago.</span></p>
         <p class="verse_indent"><span class="versenr_indent">14</span> <span class="versetext_indent">Kunplektiĝis per Lia mano la jugo de miaj pekoj;<br>
               Ili kunplektiĝis, suriris sur mian kolon; Li faligis mian<br>
               forton;<br>
               La Sinjoro transdonis min en tiajn manojn, el kiuj mi ne<br>
               povas leviĝi.</span></p>
         <p class="verse_indent"><span class="versenr_indent">15</span> <span class="versetext_indent">La Sinjoro dispremis per la piedoj ĉiujn miajn fortulojn<br>
               interne de mi;<br>
               Li kunvokis festan kunvenon kontraŭ min, por disbati miajn<br>
               junulojn;<br>
               Kiel en vinpremejo la Sinjoro piedpremis la virgulinon-<br>
               filinon de Jehuda.</span></p>
         <p class="verse_indent"><span class="versenr_indent">16</span> <span class="versetext_indent">Pro tio mi ploras kaj miaj ambaŭ okuloj abunde fluigas<br>
               akvon;<br>
               Ĉar malproksime de mi estas konsolanto, kiu povus revigligi<br>
               mian animon;<br>
               Miaj infanoj pereis, ĉar la malamiko venkis.</span></p>
         <p class="verse_indent"><span class="versenr_indent">17</span> <span class="versetext_indent">Cion etendas siajn manojn, sed ĝi ne trovas konsolanton;<br>
               La Eternulo vokis kontraŭ Jakobon liajn malamikojn de ĉiuj<br>
               flankoj;<br>
               Jerusalem fariĝis inter ili kiel hontindulino.</span></p>
         <p class="verse_indent"><span class="versenr_indent">18</span> <span class="versetext_indent">Justa Li estas, la Eternulo, ĉar mi malobeis Liajn vortojn.<br>
               Aŭskultu, ho ĉiuj popoloj, kaj rigardu mian suferadon:<br>
               Miaj virgulinoj kaj junuloj iris en kaptitecon.</span></p>
         <p class="verse_indent"><span class="versenr_indent">19</span> <span class="versetext_indent">Mi vokis miajn amikojn, sed ili min trompis;<br>
               Miaj pastroj kaj miaj plejaĝuloj estas mortantaj en la urbo,<br>
               Ili serĉas por si panon, por revigligi sian animon.</span></p>
         <p class="verse_indent"><span class="versenr_indent">20</span> <span class="versetext_indent">Rigardu, ho Eternulo, en kia mizero mi estas!<br>
               Miaj internaĵoj ŝvelis, mia koro renversiĝis en mi, ĉar mi<br>
               forte malobeis.<br>
               Ekstere seninfanigis min la glavo, kaj en la domo la morto.</span></p>
         <p class="verse_indent"><span class="versenr_indent">21</span> <span class="versetext_indent">Oni aŭdas, kiel mi ĝemas, sed neniu min konsolas;<br>
               Ĉiuj miaj malamikoj aŭdis pri mia malfeliĉo, kaj ekĝojis,<br>
               ĉar Vi tion faris;<br>
               Venigu do la tagon, kiam Vi proklamos, ke ili fariĝu kiel<br>
               mi.</span></p>
         <p class="verse_indent"><span class="versenr_indent">22</span> <span class="versetext_indent">Ilia tuta malboneco venu antaŭ Vin;<br>
               Kaj agu kun ili tiel, kiel Vi agis kun mi pro ĉiuj miaj<br>
               pekoj;<br>
               Ĉar granda estas mia ĝemado, kaj mia koro doloras.</span></p>
      </p>
      <div class="dist_chapter"></div>
      <h3 class="chapternr">2</h3>
      <p class="indent">
         <p class="indent_first">Kiele la Sinjoro en Sia kolero kovris per mallumo la filinon<br>
            de Cion!<br>
            De la ĉielo sur la teron Li ĵetegis la belecon de Izrael,<br>
            Kaj ne rememoris Sian piedbenketon en la tago de Sia kolero.
         </p>
         <p class="verse_indent"><span class="versenr_indent">2</span> <span class="versetext_indent">Senindulge ekstermis la Sinjoro ĉiujn loĝejojn de Jakob;<br>
               Li detruis en Sia kolero la fortikaĵojn de la filino de<br>
               Jehuda, alniveligis ilin al la tero;<br>
               Li frapis la regnon kaj ĝiajn regantojn.</span></p>
         <p class="verse_indent"><span class="versenr_indent">3</span> <span class="versetext_indent">En flama kolero Li rompis ĉiujn kornojn de Izrael;<br>
               Li tiris Sian dekstran manon malantaŭen, kiam venis la<br>
               malamiko;<br>
               Kaj Li ekbruligis en Jakob kvazaŭ flamantan fajron, kiu<br>
               ekstermas ĉion ĉirkaŭe.</span></p>
         <p class="verse_indent"><span class="versenr_indent">4</span> <span class="versetext_indent">Li streĉis Sian pafarkon kiel malamiko, direktis Sian<br>
               dekstran manon kiel atakanto,<br>
               Kaj mortigis ĉion, kio estis ĉarma por la okuloj;<br>
               En la tendo de la filino de Cion Li elverŝis Sian koleron<br>
               kiel fajron.</span></p>
         <p class="verse_indent"><span class="versenr_indent">5</span> <span class="versetext_indent">La Sinjoro fariĝis kiel malamiko,<br>
               Li ekstermis Izraelon, ekstermis ĉiujn liajn palacojn,<br>
               detruis liajn fortikaĵojn;<br>
               Kaj al la filino de Jehuda Li donis multe da plorado kaj<br>
               ĝemado.</span></p>
         <p class="verse_indent"><span class="versenr_indent">6</span> <span class="versetext_indent">Kiel ĝardenon Li ruinigis lian tendon, detruis lian<br>
               kunvenejon;<br>
               La Eternulo forgesigis en Cion feston kaj sabaton,<br>
               Kaj forpuŝis en la indigno de Sia kolero reĝon kaj pastron.</span></p>
         <p class="verse_indent"><span class="versenr_indent">7</span> <span class="versetext_indent">La Sinjoro forlasis Sian altaron, abomenis Sian sanktejon,<br>
               Transdonis en la manojn de malamikoj la murojn de ĝiaj<br>
               palacoj;<br>
               Ili faris bruon en la domo de la Eternulo kiel en tago de<br>
               festo.</span></p>
         <p class="verse_indent"><span class="versenr_indent">8</span> <span class="versetext_indent">La Eternulo decidis ekstermi la muregon de la filino de<br>
               Cion;<br>
               Li eltiris la mezurŝnuron, ne detenis Sian manon de<br>
               ekstermado;<br>
               Li funebrigis la fortikaĵon kaj muregon, ambaŭ havas nun<br>
               mizeran aspekton.</span></p>
         <p class="verse_indent"><span class="versenr_indent">9</span> <span class="versetext_indent">Enprofundiĝis en la teron ĝiaj pordegoj; Li detruis kaj<br>
               rompis ĝiajn riglilojn;<br>
               Ĝia reĝo kaj ĝiaj princoj estas inter la nacioj;<br>
               La leĝoj jam ne ekzistas, kaj ĝiaj profetoj ne plu ricevas<br>
               vizion de la Eternulo.</span></p>
         <p class="verse_indent"><span class="versenr_indent">10</span> <span class="versetext_indent">Silente sidas sur la tero la plejaĝuloj de la filino de<br>
               Cion;<br>
               Polvon ili metis sur sian kapon, zonis sin per sakaĵo;<br>
               Al la tero klinis sian kapon la virgulinoj de Jerusalem.</span></p>
         <p class="verse_indent"><span class="versenr_indent">11</span> <span class="versetext_indent">Konsumiĝis de larmoj miaj okuloj, ŝvelis miaj internaĵoj,<br>
               Elverŝiĝis sur la teron mia hepato, pro la pereo de la<br>
               filino de mia popolo,<br>
               Kiam infanoj kaj suĉinfanoj senfortiĝis de malsato sur la<br>
               stratoj de la urbo.</span></p>
         <p class="verse_indent"><span class="versenr_indent">12</span> <span class="versetext_indent">Al siaj patrinoj ili diris: Kie estas pano kaj vino?<br>
               Ili falis kiel vunditaj sur la stratoj de la urbo,<br>
               Kaj eligis sian animon sur la brusto de siaj patrinoj.</span></p>
         <p class="verse_indent"><span class="versenr_indent">13</span> <span class="versetext_indent">Kiun mi povas montri al vi, kun kiu mi povas kompari vin, ho<br>
               filino de Jerusalem?<br>
               Kiun similan mi povas montri al vi, por konsoli vin, ho<br>
               virgulino-filino de Cion?<br>
               Ĉar granda kiel la maro estas via malfeliĉo; kiu vin<br>
               resanigos?</span></p>
         <p class="verse_indent"><span class="versenr_indent">14</span> <span class="versetext_indent">Viaj profetoj profetis al vi malveraĵon kaj sensencaĵon,<br>
               Kaj ne montris al vi viajn malbonagojn, por antaŭgardi vin<br>
               kontraŭ kaptiteco;<br>
               Ili predikis al vi viziojn malverajn, kiuj alportis al vi<br>
               elpelon.</span></p>
         <p class="verse_indent"><span class="versenr_indent">15</span> <span class="versetext_indent">Kunfrapas pri vi siajn manojn ĉiuj preterirantoj;<br>
               Ili fajfas kaj balancas la kapon pri la filino de Jerusalem,<br>
               dirante:<br>
               Ĉu tio estas la urbo, kiun oni nomis perfektaĵo de beleco,<br>
               ĝojo de la tuta tero?</span></p>
         <p class="verse_indent"><span class="versenr_indent">16</span> <span class="versetext_indent">Malfermegas kontraŭ vi sian buŝon ĉiuj viaj malamikoj;<br>
               Ili fajfas kaj grincigas la dentojn, dirante: Ni englutis<br>
               ŝin;<br>
               Ĉi tiun tagon ni atendis, ni ĝin atingis, ni ĝin vidas.</span></p>
         <p class="verse_indent"><span class="versenr_indent">17</span> <span class="versetext_indent">La Eternulo plenumis tion, kion Li intencis;<br>
               Li plenumis Sian vorton, kiun Li eldiris antaŭ longa tempo;<br>
               Li detruis senindulge, Li ĝojigis pri vi la malamikon, Li<br>
               altigis la kornon de viaj kontraŭuloj.</span></p>
         <p class="verse_indent"><span class="versenr_indent">18</span> <span class="versetext_indent">Ilia koro krias al la Sinjoro:<br>
               Ho murego de la filino de Cion, verŝu larmojn kiel torento<br>
               tage kaj nokte;<br>
               Ne ripozu, la pupilo de via okulo ne silentu.</span></p>
         <p class="verse_indent"><span class="versenr_indent">19</span> <span class="versetext_indent">Leviĝu, ploregu en la nokto en la komenco de ĉiu gardoparto;<br>
               Elverŝu kiel akvon vian koron antaŭ la vizaĝo de la Sinjoro;<br>
               Levu al Li viajn manojn pro la animo de viaj infanoj, kiuj<br>
               senfortiĝas de malsato en la komenco de ĉiuj stratoj.</span></p>
         <p class="verse_indent"><span class="versenr_indent">20</span> <span class="versetext_indent">Rigardu, ho Eternulo, kaj vidu, kun kiu Vi agis tiamaniere!<br>
               Ĉu ie aliloke manĝis virinoj sian frukton, siajn dorlotitajn<br>
               infanojn?<br>
               Ĉu ie estis mortigataj en la sanktejo de la Sinjoro pastroj<br>
               kaj profetoj?</span></p>
         <p class="verse_indent"><span class="versenr_indent">21</span> <span class="versetext_indent">Surtere sur la stratoj kuŝis junuloj kaj maljunuloj;<br>
               Miaj junulinoj kaj junuloj falis de glavo;<br>
               Vi mortigis en la tago de Via kolero, buĉis kaj ne kompatis.</span></p>
         <p class="verse_indent"><span class="versenr_indent">22</span> <span class="versetext_indent">Kiel por festa tago Vi kunvokis de ĉirkaŭe miajn terurajn<br>
               najbarojn,<br>
               Kaj en la tago de la kolero de la Eternulo neniu saviĝis,<br>
               neniu restis;<br>
               Tiujn, kiujn mi dorlotis kaj edukis, ĉiujn ekstermis mia<br>
               malamiko.</span></p>
      </p>
      <div class="dist_chapter"></div>
      <h3 class="chapternr">3</h3>
      <p class="indent">
         <p class="indent_first">Mi estas la viro, kiu spertis suferon sub la vergo de Lia<br>
            kolero.
         </p>
         <p class="verse_indent"><span class="versenr_indent">2</span> <span class="versetext_indent">Min Li kondukis kaj irigis en mallumon, ne en lumon.</span></p>
         <p class="verse_indent"><span class="versenr_indent">3</span> <span class="versetext_indent">Nur sur min Li turnas Sian manon ĉiutage denove.</span></p>
      </p>
      <p class="indent">
         <p class="verse_indent"><span class="versenr_indent">4</span> <span class="versetext_indent">Li maljunigis mian karnon kaj haŭton, rompis miajn ostojn.</span></p>
         <p class="verse_indent"><span class="versenr_indent">5</span> <span class="versetext_indent">Li konstruis ĉirkaŭ mi, ĉirkaŭis min per maldolĉaĵoj kaj<br>
               malfacilaĵoj.</span></p>
         <p class="verse_indent"><span class="versenr_indent">6</span> <span class="versetext_indent">En mallumon Li lokis min, kiel porĉiamajn mortintojn.</span></p>
      </p>
      <p class="indent">
         <p class="verse_indent"><span class="versenr_indent">7</span> <span class="versetext_indent">Li ĉirkaŭbaris min, ke mi ne povu eliri; Li ligis min per<br>
               pezaj ĉenoj.</span></p>
         <p class="verse_indent"><span class="versenr_indent">8</span> <span class="versetext_indent">Kvankam mi krias kaj vokas, Li kovras Siajn orelojn antaŭ<br>
               mia preĝo.</span></p>
         <p class="verse_indent"><span class="versenr_indent">9</span> <span class="versetext_indent">Li baris miajn vojojn per hakitaj ŝtonoj; Li kurbigis miajn<br>
               vojetojn.</span></p>
      </p>
      <p class="indent">
         <p class="verse_indent"><span class="versenr_indent">10</span> <span class="versetext_indent">Li estas por mi kiel urso en embusko, kiel leono en kaŝita<br>
               loko.</span></p>
         <p class="verse_indent"><span class="versenr_indent">11</span> <span class="versetext_indent">Li depuŝis min de miaj vojoj, kaj disŝiris min; Li faris min<br>
               objekto de teruro.</span></p>
         <p class="verse_indent"><span class="versenr_indent">12</span> <span class="versetext_indent">Li streĉis Sian pafarkon, kaj starigis min kiel celon por<br>
               Siaj sagoj.</span></p>
      </p>
      <p class="indent">
         <p class="verse_indent"><span class="versenr_indent">13</span> <span class="versetext_indent">En miajn renojn Li pafis la filojn de Sia sagujo.</span></p>
         <p class="verse_indent"><span class="versenr_indent">14</span> <span class="versetext_indent">Mi fariĝis mokataĵo por mia tuta popolo, ilia ĉiutaga<br>
               rekantaĵo.</span></p>
         <p class="verse_indent"><span class="versenr_indent">15</span> <span class="versetext_indent">Li satigis min per maldolĉaĵo, trinkoplenigis min per<br>
               vermuto.</span></p>
      </p>
      <p class="indent">
         <p class="verse_indent"><span class="versenr_indent">16</span> <span class="versetext_indent">Li disrompis miajn dentojn en malgrandajn pecojn, Li enpuŝis<br>
               min en cindron.</span></p>
         <p class="verse_indent"><span class="versenr_indent">17</span> <span class="versetext_indent">Mia animo estas forpuŝita for de paco; bonstaton mi<br>
               forgesis.</span></p>
         <p class="verse_indent"><span class="versenr_indent">18</span> <span class="versetext_indent">Kaj mi diris: Pereis mia forto kaj mia espero al la<br>
               Eternulo.</span></p>
      </p>
      <p class="indent">
         <p class="verse_indent"><span class="versenr_indent">19</span> <span class="versetext_indent">La memoro pri mia mizero kaj miaj suferoj estas vermuto kaj<br>
               galo.</span></p>
         <p class="verse_indent"><span class="versenr_indent">20</span> <span class="versetext_indent">Konstante rememorante tion, senfortiĝas en mi mia animo.</span></p>
         <p class="verse_indent"><span class="versenr_indent">21</span> <span class="versetext_indent">Sed tion mi respondas al mia koro, kaj tial mi esperas:</span></p>
      </p>
      <p class="indent">
         <p class="verse_indent"><span class="versenr_indent">22</span> <span class="versetext_indent">Ĝi estas favorkoreco de la Eternulo, ke ni ne tute pereis;<br>
               ĉar Lia kompatemeco ne finiĝis,</span></p>
         <p class="verse_indent"><span class="versenr_indent">23</span> <span class="versetext_indent">Sed ĉiumatene ĝi renoviĝas; granda estas Via fideleco.</span></p>
         <p class="verse_indent"><span class="versenr_indent">24</span> <span class="versetext_indent">Mia parto estas la Eternulo, diras mia animo; tial mi<br>
               esperas al Li.</span></p>
      </p>
      <p class="indent">
         <p class="verse_indent"><span class="versenr_indent">25</span> <span class="versetext_indent">La Eternulo estas bona por tiuj, kiuj esperas al Li, por la<br>
               animo, kiu serĉas Lin.</span></p>
         <p class="verse_indent"><span class="versenr_indent">26</span> <span class="versetext_indent">Bone estas esperi pacience helpon de la Eternulo.</span></p>
         <p class="verse_indent"><span class="versenr_indent">27</span> <span class="versetext_indent">Bone estas al la homo, kiu portas jugon en sia juneco;</span></p>
      </p>
      <p class="indent">
         <p class="verse_indent"><span class="versenr_indent">28</span> <span class="versetext_indent">Li sidas solece kaj silentas, kiam li estas ŝarĝita;</span></p>
         <p class="verse_indent"><span class="versenr_indent">29</span> <span class="versetext_indent">Li metas sian buŝon en polvon, kredante, ke ekzistas espero;</span></p>
         <p class="verse_indent"><span class="versenr_indent">30</span> <span class="versetext_indent">Li donas sian vangon al tiu, kiu lin batas; li satigas sin<br>
               per malhonoro.</span></p>
      </p>
      <p class="indent">
         <p class="verse_indent"><span class="versenr_indent">31</span> <span class="versetext_indent">Ĉar ne por eterne forlasas la Sinjoro;</span></p>
         <p class="verse_indent"><span class="versenr_indent">32</span> <span class="versetext_indent">Se Li iun suferigas, Li ankaŭ kompatas pro Sia granda<br>
               favorkoreco;</span></p>
         <p class="verse_indent"><span class="versenr_indent">33</span> <span class="versetext_indent">Ĉar ne el Sia koro Li sendas mizeron kaj suferon al la<br>
               homoj.</span></p>
      </p>
      <p class="indent">
         <p class="verse_indent"><span class="versenr_indent">34</span> <span class="versetext_indent">Kiam oni premas sub siaj piedoj ĉiujn malliberulojn de la<br>
               tero,</span></p>
         <p class="verse_indent"><span class="versenr_indent">35</span> <span class="versetext_indent">Kiam oni forklinas la rajton de homo antaŭ la vizaĝo de la<br>
               Plejaltulo,</span></p>
         <p class="verse_indent"><span class="versenr_indent">36</span> <span class="versetext_indent">Kiam oni estas maljusta kontraŭ homo en lia juĝa afero ― Ĉu la Sinjoro tion ne vidas?</span></p>
      </p>
      <p class="indent">
         <p class="verse_indent"><span class="versenr_indent">37</span> <span class="versetext_indent">Kiu povas per sia diro atingi, ke io fariĝu, se la Sinjoro<br>
               tion ne ordonis?</span></p>
         <p class="verse_indent"><span class="versenr_indent">38</span> <span class="versetext_indent">Ĉu ne el la buŝo de la Plejaltulo eliras la decidoj pri<br>
               malbono kaj pri bono?</span></p>
         <p class="verse_indent"><span class="versenr_indent">39</span> <span class="versetext_indent">Kial murmuras homo vivanta? Ĉiu murmuru kontraŭ siaj pekoj.</span></p>
      </p>
      <p class="indent">
         <p class="verse_indent"><span class="versenr_indent">40</span> <span class="versetext_indent">Ni trarigardu kaj esploru nian konduton, kaj ni revenu al la<br>
               Eternulo;</span></p>
         <p class="verse_indent"><span class="versenr_indent">41</span> <span class="versetext_indent">Ni levu nian koron kaj niajn manojn al Dio en la ĉielo.</span></p>
         <p class="verse_indent"><span class="versenr_indent">42</span> <span class="versetext_indent">Ni pekis kaj malobeis, kaj Vi ne pardonis.</span></p>
      </p>
      <p class="indent">
         <p class="verse_indent"><span class="versenr_indent">43</span> <span class="versetext_indent">Vi kovris Vin per kolero kaj persekutis nin; Vi mortigis, Vi<br>
               ne kompatis.</span></p>
         <p class="verse_indent"><span class="versenr_indent">44</span> <span class="versetext_indent">Vi kovris Vin per nubo, por ke ne atingu Vin la preĝo.</span></p>
         <p class="verse_indent"><span class="versenr_indent">45</span> <span class="versetext_indent">Vi faris nin balaindaĵo kaj abomenindaĵo inter la popoloj.</span></p>
      </p>
      <p class="indent">
         <p class="verse_indent"><span class="versenr_indent">46</span> <span class="versetext_indent">Malfermegis kontraŭ ni sian buŝon ĉiuj niaj malamikoj.</span></p>
         <p class="verse_indent"><span class="versenr_indent">47</span> <span class="versetext_indent">Teruro kaj pereo trafis nin, ruinigo kaj malfeliĉo.</span></p>
         <p class="verse_indent"><span class="versenr_indent">48</span> <span class="versetext_indent">Torentojn da akvo verŝas mia okulo pri la malfeliĉo de la<br>
               filino de mia popolo.</span></p>
      </p>
      <p class="indent">
         <p class="verse_indent"><span class="versenr_indent">49</span> <span class="versetext_indent">Mia okulo fluigas kaj ne ĉesas, ne ekzistas por ĝi halto,</span></p>
         <p class="verse_indent"><span class="versenr_indent">50</span> <span class="versetext_indent">Ĝis la Eternulo ekrigardos kaj ekvidos de la ĉielo.</span></p>
         <p class="verse_indent"><span class="versenr_indent">51</span> <span class="versetext_indent">Mia okulo suferigas mian animon pri ĉiuj filinoj de mia<br>
               urbo.</span></p>
      </p>
      <p class="indent">
         <p class="verse_indent"><span class="versenr_indent">52</span> <span class="versetext_indent">Senkaŭze ĉasas min kiel birdon miaj malamikoj;</span></p>
         <p class="verse_indent"><span class="versenr_indent">53</span> <span class="versetext_indent">Ili pereigas mian vivon en kavo, ili ĵetas sur min ŝtonojn.</span></p>
         <p class="verse_indent"><span class="versenr_indent">54</span> <span class="versetext_indent">Akvo leviĝis kontraŭ mian kapon, kaj mi diris: Mi tute<br>
               pereis.</span></p>
      </p>
      <p class="indent">
         <p class="verse_indent"><span class="versenr_indent">55</span> <span class="versetext_indent">Mi vokis Vian nomon, ho Eternulo, el la profunda kavo;</span></p>
         <p class="verse_indent"><span class="versenr_indent">56</span> <span class="versetext_indent">Vi aŭdis mian voĉon; ne kovru Vian orelon antaŭ mia vokado<br>
               pri liberigo.</span></p>
         <p class="verse_indent"><span class="versenr_indent">57</span> <span class="versetext_indent">Vi alproksimiĝis, kiam mi vokis al Vi; Vi diris: Ne timu.</span></p>
      </p>
      <p class="indent">
         <p class="verse_indent"><span class="versenr_indent">58</span> <span class="versetext_indent">Vi, ho Sinjoro, defendis mian juĝaferon; Vi liberigis mian<br>
               vivon.</span></p>
         <p class="verse_indent"><span class="versenr_indent">59</span> <span class="versetext_indent">Vi vidis, ho Eternulo, la maljustaĵon, kiun mi suferas; juĝu<br>
               mian aferon.</span></p>
         <p class="verse_indent"><span class="versenr_indent">60</span> <span class="versetext_indent">Vi vidis ilian tutan venĝon, ĉiujn iliajn intencojn kontraŭ<br>
               mi.</span></p>
      </p>
      <p class="indent">
         <p class="verse_indent"><span class="versenr_indent">61</span> <span class="versetext_indent">Vi aŭdis ilian insultadon, ho Eternulo, ĉiujn iliajn<br>
               intencojn kontraŭ mi,</span></p>
         <p class="verse_indent"><span class="versenr_indent">62</span> <span class="versetext_indent">La parolojn de tiuj, kiuj leviĝis kontraŭ min, kaj iliajn<br>
               pensojn kontraŭ mi dum la tuta tago.</span></p>
         <p class="verse_indent"><span class="versenr_indent">63</span> <span class="versetext_indent">Rigardu, kiam ili sidas kaj kiam ili leviĝas; mi ĉiam estas<br>
               ilia rekantaĵo.</span></p>
      </p>
      <p class="indent">
         <p class="verse_indent"><span class="versenr_indent">64</span> <span class="versetext_indent">Redonu al ili repagon, ho Eternulo, laŭ la faroj de iliaj<br>
               manoj.</span></p>
         <p class="verse_indent"><span class="versenr_indent">65</span> <span class="versetext_indent">Donu al ili doloron en la koro, sentigu al ili Vian<br>
               malbenon.</span></p>
         <p class="verse_indent"><span class="versenr_indent">66</span> <span class="versetext_indent">Persekutu ilin en kolero, kaj ekstermu ilin el sub la ĉielo<br>
               de la Eternulo.</span></p>
      </p>
      <div class="dist_chapter"></div>
      <h3 class="chapternr">4</h3>
      <p class="indent">
         <p class="indent_first">Kiele senbriliĝis la oro, ŝanĝiĝis la bonega metalo!<br>
            La ŝtonoj de la sanktejo kuŝas disĵetitaj en la komenco de<br>
            ĉiuj stratoj!
         </p>
         <p class="verse_indent"><span class="versenr_indent">2</span> <span class="versetext_indent">La karaj filoj de Cion, havantaj la valoron de plej pura<br>
               oro,<br>
               Kiele ili similiĝis al argilaj potoj, faritaĵo de potisto!</span></p>
         <p class="verse_indent"><span class="versenr_indent">3</span> <span class="versetext_indent">Eĉ ŝakaloj donas siajn mamojn kaj nutras siajn idojn;<br>
               Sed la filino de mia popolo fariĝis kruela, kiel strutoj en<br>
               la dezerto.</span></p>
         <p class="verse_indent"><span class="versenr_indent">4</span> <span class="versetext_indent">La lango de suĉinfano algluiĝis al ĝia palato pro soifo;<br>
               Infanoj petas panon, sed neniu donas al ili.</span></p>
         <p class="verse_indent"><span class="versenr_indent">5</span> <span class="versetext_indent">Kiuj antaŭe manĝadis frandaĵojn, tiuj senfortiĝas nun pro<br>
               malsato sur la stratoj;<br>
               Kiuj estis edukitaj sur purpuro, tiuj ruliĝas nun sur<br>
               sterko.</span></p>
         <p class="verse_indent"><span class="versenr_indent">6</span> <span class="versetext_indent">La pekoj de la filino de mia popolo estas pli grandaj, ol la<br>
               pekoj de Sodom,<br>
               Kiu estis renversita momente, kaj manoj ĝin ne turmentis.</span></p>
         <p class="verse_indent"><span class="versenr_indent">7</span> <span class="versetext_indent">Ŝiaj princoj estis pli puraj ol neĝo, pli klaraj ol lakto;<br>
               Ilia vizaĝo estis pli ruĝa ol koraloj, ili aspektis kiel<br>
               safiro;</span></p>
         <p class="verse_indent"><span class="versenr_indent">8</span> <span class="versetext_indent">Nun ilia vizaĝo estas pli nigra ol karbo; oni ne rekonas<br>
               ilin sur la stratoj;<br>
               Ilia haŭto alpendiĝis al iliaj ostoj, velksekiĝis kiel<br>
               ligno.</span></p>
         <p class="verse_indent"><span class="versenr_indent">9</span> <span class="versetext_indent">Pli bone estis al tiuj, kiuj mortis de glavo, ol al tiuj,<br>
               kiuj mortas de malsato,<br>
               Kiuj senfortiĝas kaj pereas pro manko de produktaĵoj de<br>
               kampo.</span></p>
         <p class="verse_indent"><span class="versenr_indent">10</span> <span class="versetext_indent">La manoj de kompatemaj virinoj kuiris iliajn infanojn;<br>
               Kaj ĉi tiuj fariĝis ilia manĝaĵo en la mizerego de la filino<br>
               de mia popolo.</span></p>
         <p class="verse_indent"><span class="versenr_indent">11</span> <span class="versetext_indent">La Eternulo plene elĉerpis Sian koleron, Li elverŝis la<br>
               flamon de Sia indigno;<br>
               Li ekbruligis en Cion fajron, kiu ekstermis ĝiajn<br>
               fundamentojn.</span></p>
         <p class="verse_indent"><span class="versenr_indent">12</span> <span class="versetext_indent">Ne kredis la reĝoj de la tero, nek ĉiuj loĝantoj de la<br>
               mondo,<br>
               Ke malamiko kaj kontraŭulo eniros en la pordegojn de<br>
               Jerusalem.</span></p>
         <p class="verse_indent"><span class="versenr_indent">13</span> <span class="versetext_indent">Tio fariĝis pro la pekoj de ĝiaj profetoj, pro la malbonagoj<br>
               de ĝiaj pastroj,<br>
               Kiuj verŝadis en ĝi sangon de virtuloj.</span></p>
         <p class="verse_indent"><span class="versenr_indent">14</span> <span class="versetext_indent">Kiel blinduloj ili vagadis sur la stratoj,<br>
               Malpurigis sin per sango tiel, ke oni ne povis tuŝi iliajn<br>
               vestojn.</span></p>
         <p class="verse_indent"><span class="versenr_indent">15</span> <span class="versetext_indent">Oni kriis al ili: For, malpuruloj! for, for, ne altuŝiĝu!<br>
               Kiam ili foriĝadis kaj vagadis, oni diradis inter la nacioj:<br>
               Ili ne plu loĝos tie.</span></p>
         <p class="verse_indent"><span class="versenr_indent">16</span> <span class="versetext_indent">La vizaĝo de la Eternulo ilin disĵetis, kaj jam ne volas<br>
               rigardi ilin;<br>
               Pastrojn ili ne respektis, plejaĝulojn ili ne kompatis.</span></p>
         <p class="verse_indent"><span class="versenr_indent">17</span> <span class="versetext_indent">Ankoraŭ laciĝadis niaj okuloj, atendante senvaloran helpon;<br>
               Streĉe ni atendis nacion, kiu ne povas helpi.</span></p>
         <p class="verse_indent"><span class="versenr_indent">18</span> <span class="versetext_indent">Ili glitigis niajn paŝojn, ke ni ne povu iri sur niaj<br>
               stratoj.<br>
               Alproksimiĝis nia fino; pleniĝis nia tempo, ĉar venis nia<br>
               fino.</span></p>
         <p class="verse_indent"><span class="versenr_indent">19</span> <span class="versetext_indent">Pli rapidaj ol agloj de la ĉielo estis niaj persekutantoj;<br>
               Sur la montoj ili postkuris nin, en la dezerto ili faris<br>
               embuskojn kontraŭ ni.</span></p>
         <p class="verse_indent"><span class="versenr_indent">20</span> <span class="versetext_indent">La spiro de nia vivo, la sanktoleito de la Eternulo,<br>
               kaptiĝis en iliajn kavojn,<br>
               Pri kiu ni diris: Sub lia ombro ni vivos inter la nacioj.</span></p>
         <p class="verse_indent"><span class="versenr_indent">21</span> <span class="versetext_indent">Ĝoju kaj estu gaja, ho filino de Edom, kiu loĝas en la lando<br>
               Uc;<br>
               Ankaŭ al vi venos la kaliko, vi ebriiĝos kaj nudiĝos.</span></p>
         <p class="verse_indent"><span class="versenr_indent">22</span> <span class="versetext_indent">Finiĝis viaj malbonagoj, ho filino de Cion; Li vin ne plu<br>
               forkondukigos;<br>
               Sed viajn malbonagojn, ho filino de Edom, Li punos, Li<br>
               malkovros viajn pekojn.</span></p>
      </p>
      <div class="dist_chapter"></div>
      <h3 class="chapternr">5</h3>
      <p class="indent">
         <p class="indent_first">Rememoru, ho Eternulo, kio fariĝis al ni;<br>
            Rigardu kaj vidu nian malhonoron!
         </p>
         <p class="verse_indent"><span class="versenr_indent">2</span> <span class="versetext_indent">Nia heredaĵo transiris al fremduloj,<br>
               Niaj domoj al aligentuloj.</span></p>
         <p class="verse_indent"><span class="versenr_indent">3</span> <span class="versetext_indent">Ni fariĝis orfoj senpatraj,<br>
               Niaj patrinoj estas kiel vidvinoj.</span></p>
         <p class="verse_indent"><span class="versenr_indent">4</span> <span class="versetext_indent">Nian akvon ni trinkas pro mono;<br>
               Nian lignon ni ricevas nur pro pago.</span></p>
         <p class="verse_indent"><span class="versenr_indent">5</span> <span class="versetext_indent">Oni pelas nin je nia kolo;<br>
               Ni laciĝis, sed oni ne permesas al ni ripozi.</span></p>
         <p class="verse_indent"><span class="versenr_indent">6</span> <span class="versetext_indent">Al Egiptujo ni etendis la manon,<br>
               Al Asirio, por satiĝi per pano.</span></p>
         <p class="verse_indent"><span class="versenr_indent">7</span> <span class="versetext_indent">Niaj patroj pekis, sed ili jam ne ekzistas;<br>
               Kaj ni devas suferi pro iliaj malbonagoj.</span></p>
         <p class="verse_indent"><span class="versenr_indent">8</span> <span class="versetext_indent">Sklavoj regas super ni;<br>
               Kaj neniu liberigas nin el iliaj manoj.</span></p>
         <p class="verse_indent"><span class="versenr_indent">9</span> <span class="versetext_indent">Kun danĝero por nia vivo ni akiras nian panon,<br>
               Pro la glavo en la dezerto.</span></p>
         <p class="verse_indent"><span class="versenr_indent">10</span> <span class="versetext_indent">Nia haŭto varmegiĝis kiel forno,<br>
               Pro la kruela malsato.</span></p>
         <p class="verse_indent"><span class="versenr_indent">11</span> <span class="versetext_indent">La virinojn en Cion ili senhonorigis,<br>
               La virgulinojn en la urboj de Judujo.</span></p>
         <p class="verse_indent"><span class="versenr_indent">12</span> <span class="versetext_indent">La princoj estas pendigitaj je siaj manoj;<br>
               La maljunulojn oni ne respektis.</span></p>
         <p class="verse_indent"><span class="versenr_indent">13</span> <span class="versetext_indent">La junuloj devas porti muelŝtonojn;<br>
               La knaboj falas sub la lignoŝarĝoj.</span></p>
         <p class="verse_indent"><span class="versenr_indent">14</span> <span class="versetext_indent">La maljunuloj jam ne sidas ĉe la pordegoj,<br>
               La junuloj jam ne kantas.</span></p>
         <p class="verse_indent"><span class="versenr_indent">15</span> <span class="versetext_indent">Malaperis la gajeco de nia koro;<br>
               Niaj dancrondoj aliformiĝis en funebron.</span></p>
         <p class="verse_indent"><span class="versenr_indent">16</span> <span class="versetext_indent">Defalis la krono de nia kapo;<br>
               Ho ve al ni, ke ni pekis!</span></p>
         <p class="verse_indent"><span class="versenr_indent">17</span> <span class="versetext_indent">Pro tio senfortiĝis nia koro,<br>
               Pro tio senlumiĝis niaj okuloj:</span></p>
         <p class="verse_indent"><span class="versenr_indent">18</span> <span class="versetext_indent">Pro la monto Cion, ke ĝi fariĝis dezerta,<br>
               Ke vulpoj vagas sur ĝi.</span></p>
         <p class="verse_indent"><span class="versenr_indent">19</span> <span class="versetext_indent">Sed Vi, ho Eternulo, kiu restas eterne<br>
               Kaj kies trono staras de generacio al generacio,</span></p>
         <p class="verse_indent"><span class="versenr_indent">20</span> <span class="versetext_indent">Kial Vi forgesis nin kvazaŭ por eterne,<br>
               Forlasis nin por longa tempo?</span></p>
         <p class="verse_indent"><span class="versenr_indent">21</span> <span class="versetext_indent">Reirigu nin, ho Eternulo, al Vi, ke ni revenu;<br>
               Renovigu niajn tagojn kiel en la tempo antaŭa.</span></p>
         <p class="verse_indent"><span class="versenr_indent">22</span> <span class="versetext_indent">Ĉar ĉu Vi nin tute forpuŝis?<br>
               Vi tre forte ekkoleris kontraŭ ni.</span></p>
      </p>
      <hr>
      <div class="footer"><a href="libro_jeh.html">JEĤEZKEL&nbsp;&gt;&gt;</a></div>
   </body>
</html>