<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>CEFANJA</title>
   </head>
   <body background="../bld/papero.jpg">
      <div class="header"><span class="header_left"><a href="libro_hab.html">&lt;&lt;&nbsp;ĤABAKUK</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">CEFANJA</h3>
      <div class="dist_chapter"></div>
      <h3 class="chapternr">1</h3>
      <p class="first_p">Vorto de la Eternulo, kiu aperis al Cefanja, filo de Kuŝi, filo
         de Gedalja, filo de Amarja, filo de Ĥizkija, en la tempo de
         Joŝija, filo de Amon, reĝo de Judujo.
      </p>
      <p class="p"><em class="versenr"> 2</em> Mi forprenos ĉion de sur la tero, diras la Eternulo.<em class="versenr"> 3</em> Mi
         forprenos la homojn kaj la brutojn, Mi forprenos la birdojn de la
         ĉielo kaj la fiŝojn de la maro, la delogilojn kune kun la
         malpiuloj; Mi ekstermos la homojn de sur la tero, diras la
         Eternulo.<em class="versenr"> 4</em> Mi etendos Mian manon sur Judujon kaj sur ĉiujn
         loĝantojn de Jerusalem; Mi ekstermos de ĉi tiu loko la restaĵon
         de Baal, la nomon de la idolpastroj kaj ankaŭ de la pastroj;<em class="versenr"> 5</em> tiujn, kiuj sur la tegmentoj adorkliniĝas antaŭ la armeo de la
         ĉielo, kaj tiujn, kiuj, adorkliniĝante, ĵuras per la Eternulo kaj
         ĵuras ankaŭ per Malkam;<em class="versenr"> 6</em> kaj tiujn, kiuj defalis de la Eternulo,
         kiuj ne serĉis la Eternulon kaj ne turnis sin al Li.
      </p>
      <p class="p"><em class="versenr"> 7</em> Silentu antaŭ la Sinjoro, la Eternulo, ĉar proksima estas la
         tago de la Eternulo; ĉar la Eternulo pretigis buĉoferon kaj
         destinis la invitotojn.<em class="versenr"> 8</em> En la tago de la buĉofero de la
         Eternulo Mi punos la altrangulojn kaj la reĝidojn, kaj ĉiujn,
         kiuj vestas sin per vestoj de aligentuloj;<em class="versenr"> 9</em> Mi punos en tiu tago
         ĉiujn, kiuj transsaltas la sojlon kaj plenigas la domon de sia
         sinjoro per perforteco kaj trompoj.<em class="versenr"> 10</em> En tiu tago, diras la
         Eternulo, estos laŭta kriado ĉe la Pordego de Fiŝoj, ĝemegado ĉe
         la dua kvartalo de la urbo, kaj granda plorkriado sur la
         montetoj.<em class="versenr"> 11</em> Ĝemegu, loĝantoj de la malalta parto de la urbo; ĉar
         malaperos la tuta popolo de la butikistoj, kaj ekstermitaj estos
         ĉiuj ŝarĝitaj per arĝento.<em class="versenr"> 12</em> En tiu tempo Mi traesploros
         Jerusalemon kun lumiloj, kaj Mi punos tiujn, kiuj ripozas sur sia
         feĉo, kaj diras en sia koro: La Eternulo ne faras bonon, nek
         malbonon.<em class="versenr"> 13</em> Ilia havaĵo fariĝos rabaĵo, kaj iliaj domoj fariĝos
         ruinoj; ili konstruos domojn, sed ne loĝos en ili, ili plantos
         vinberĝardenojn, sed ne trinkos ilian vinon.<em class="versenr"> 14</em> Proksima estas la
         granda tago de la Eternulo, ĝi estas proksima kaj venos tre
         baldaŭ; oni aŭdas jam la tagon de la Eternulo; maldolĉe tiam
         plorkrios eĉ kuraĝulo.<em class="versenr"> 15</em> Tago de kolero estos tiu tago, tago de
         malĝojo kaj de angoro, tago de teruro kaj de dezertigo, tago de
         mallumo kaj de senlumeco, tago de nuboj kaj de nebulego,<em class="versenr"> 16</em> tago
         de korno kaj de trumpetado kontraŭ la fortikigitaj urboj kaj
         kontraŭ la altaj turoj.<em class="versenr"> 17</em> Mi premos la homojn, kaj ili irados
         kiel blinduloj pro tio, ke ili pekis antaŭ la Eternulo; ilia
         sango estos disŝprucigita kiel polvo, kaj ilia karno kiel sterko.<em class="versenr"> 18</em> Nek ilia arĝento nek ilia oro povos ilin savi en la tago de la
         kolero de la Eternulo, sed per la fajro de Lia indigno estos
         forbruligita la tuta lando; ĉar rapidan ekstermon Li faros al
         ĉiuj loĝantoj de la lando.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Kolektiĝu kaj konsciiĝu, ho nacio ne aminda,<em class="versenr"> 2</em> antaŭ ol eliris
         la dekreto (la tago forflugas kiel grenventumaĵo), antaŭ ol
         trafis vin la flama kolero de la Eternulo, antaŭ ol venis por vi
         la tago de indigno de la Eternulo.<em class="versenr"> 3</em> Serĉu la Eternulon, ĉiuj
         humiluloj sur la tero, kiuj plenumas Liajn leĝojn; serĉu veron,
         serĉu humilecon, por ke vi povu esti kaŝitaj en la tago de kolero
         de la Eternulo.<em class="versenr"> 4</em> Ĉar Gaza estos forlasita, Aŝkelon estos
         dezertigita, Aŝdod estos elpelita meze de la tago, kaj Ekron
         estos elradikigita.<em class="versenr"> 5</em> Ve al tiuj, kiuj loĝas en la distrikto de
         la maro, al la nacio de Keretidoj! la vorto de la Eternulo estas
         kontraŭ vi, ho Kanaan, lando Filiŝta: Mi vin pereigos tiel, ke
         restos neniu loĝanto.<em class="versenr"> 6</em> La apudmara regiono estos nur loko por
         loĝejoj de paŝtistoj kaj por ŝafejoj.<em class="versenr"> 7</em> Kaj la regiono fariĝos
         apartenaĵo de la restaĵo de la domo de Jehuda; tie ili paŝtos, en
         la domoj de Aŝkelon ili ripozos vespere, post kiam la Eternulo,
         ilia Dio, rememoros ilin kaj revenigos ilin el la kaptiteco.<em class="versenr"> 8</em> Mi
         aŭdis la insultadon de Moab kaj la malhonoradon de la Amonidoj,
         kiel ili insultadis Mian popolon kaj fanfaronadis ĉe ĝiaj limoj.<em class="versenr"> 9</em> Tial, kiel Mi vivas, diras la Eternulo Cebaot, Dio de Izrael,
         Moab fariĝos kiel Sodom, kaj la Amonidoj kiel Gomora, urtikejo,
         salfosejo, dezerto por ĉiam; la restaĵo de Mia popolo prenos ilin
         kiel kaptaĵon, kaj la restintoj el Mia popolo heredos ilin.<em class="versenr"> 10</em> Tio fariĝos al ili pro ilia malhumileco, pro tio, ke ili
         insultadis la popolon de la Eternulo Cebaot kaj tenis sin alte
         antaŭ ĝi.<em class="versenr"> 11</em> La Eternulo estos terura por ili; ĉar Li ekstermos
         ĉiujn diojn de la tero; kaj antaŭ Li adorkliniĝos, ĉiu sur sia
         loko, ĉiuj insuloj de la nacioj.<em class="versenr"> 12</em> Ankaŭ vi, ho Etiopoj, estos
         mortigitaj de Mia glavo.<em class="versenr"> 13</em> Li etendos Sian manon norden kaj
         pereigos Asirion, kaj faros Nineven ruinoj, senakva loko, kiel
         dezerto.<em class="versenr"> 14</em> Kaj ripozados en ĝi amasoj da ĉiuspecaj bestoj; eĉ
         pelikanoj kaj botaŭroj noktos en ĝiaj kapiteloj, kaj ilia voĉo
         estos aŭdata tra la fenestroj; la sojloj estos ruinigitaj, ĉar la
         cedraj tabuloj estos forŝiritaj.<em class="versenr"> 15</em> Tia estos la gaja urbo, kiu
         estis ekster danĝero, kaj kiu parolis en sia koro: Mi estas sola,
         kaj ne ekzistas alia krom mi. Kiel ĝi estas ruinigita, fariĝis
         ripozejo por bestoj! Ĉiu preteriranto fajfos pri ĝi kaj svingos
         la manon.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Ve al la abomeninda kaj malpurigita urbo-premanto!<em class="versenr"> 2</em> Ĝi ne
         aŭskultas voĉon, ne akceptas admonon; la Eternulon ĝi ne fidas,
         al sia Dio ĝi sin ne turnas.<em class="versenr"> 3</em> Ĝiaj eminentuloj meze de ĝi estas
         kiel blekegantaj leonoj; ĝiaj juĝistoj estas kiel lupoj vespere;
         ili nenion restigas ĝis mateno.<em class="versenr"> 4</em> Ĝiaj profetoj estas facilanimaj
         kaj perfidaj; ĝiaj pastroj malsanktigas la sanktejon, kripligas
         la instruon.<em class="versenr"> 5</em> La Eternulo estas justulo meze de ĝi, Li ne faras
         maljustaĵon; ĉiumatene Li montras Siajn leĝojn, ne ĉesas; sed la
         malpiulo ne konas honton.<em class="versenr"> 6</em> Mi ekstermis naciojn; ruinigitaj
         estas iliaj turoj; Mi dezertigis iliajn stratojn tiel, ke neniu
         trairas ilin; iliaj urboj estas ruinigitaj tiel, ke tie troviĝas
         jam neniu homo, neniu loĝanto.<em class="versenr"> 7</em> Mi diris al ĝi: Timu Min,
         akceptu admonon! Kaj ne estus ekstermita ĝia loĝejo, kiom ajn Mi
         punus ĝin; sed ili rapidis malbonigi ĉiujn siajn agojn.<em class="versenr"> 8</em> Tial
         atendu Min, diras la Eternulo, ĝis Mi Miatempe leviĝos; ĉar Mi
         decidis kolekti la naciojn, kunvenigi la regnojn, por elverŝi sur
         ilin Mian koleron, la tutan flamon de Mia indigno; ĉar de la
         fajro de Mia severeco forbrulos la tuta tero.<em class="versenr"> 9</em> Tiam Mi redonos
         al la popoloj lingvon puran, por ke ĉiuj vokadu la nomon de la
         Eternulo kaj servadu al Li unuanime.<em class="versenr"> 10</em> El trans la riveroj de
         Etiopujo Miaj adorantoj, Mia disĵetita popolo, alportos al Mi
         donacojn.<em class="versenr"> 11</em> En tiu tempo vi ne plu hontos pri ĉiuj viaj agoj,
         per kiuj vi krimis kontraŭ Mi; ĉar tiam Mi forigos el inter vi
         viajn fierajn fanfaronulojn, kaj vi ne plu tenos vin malhumile
         sur Mia sankta monto.<em class="versenr"> 12</em> Mi restigos en via mezo popolon humilan
         kaj malriĉan, kaj ili fidados la nomon de la Eternulo.<em class="versenr"> 13</em> La
         restintoj el Izrael ne faros maljustaĵon, ne parolos mensogon,
         kaj en ilia buŝo ne troviĝos lango trompa, sed ili paŝtiĝados kaj
         ripozados, kaj neniu ilin timigos.<em class="versenr"> 14</em> Ĝojkriu, ho filino de Cion;
         triumfu, ho Izrael; ĝoju kaj estu gaja el la tuta koro, ho filino
         de Jerusalem.<em class="versenr"> 15</em> La Eternulo forigis la verdikton pri vi,
         forpelis vian malamikon; la Reĝo de Izrael, la Eternulo, estas
         meze de vi, kaj vi ne plu vidos malfeliĉon.<em class="versenr"> 16</em> En tiu tempo oni
         diros al Jerusalem: Ne timu! kaj al Cion: Viaj manoj ne
         senfortiĝu.<em class="versenr"> 17</em> La Eternulo, via Dio, estas meze de vi, forta
         Savanto; Li ĝojos pri vi gaje, Li pardonos al vi pro Sia amo, Li
         ĝoje triumfos pri vi.<em class="versenr"> 18</em> La sentaŭgulojn el via mezo Mi
         forprenos, por ke vi ne plu havu malhonoron pro ili.<em class="versenr"> 19</em> Jen Mi
         faros finon en tiu tempo al ĉiuj viaj premantoj, Mi helpos la
         lamulojn, Mi kolektos la dispelitojn, kaj Mi faros ilin gloraj
         kaj honorataj en ĉiuj landoj, kie oni malestimis ilin.<em class="versenr"> 20</em> En tiu
         tempo Mi venigos vin, kaj en tiu tempo Mi kolektos vin; ĉar Mi
         faros vin gloraj kaj honorataj inter ĉiuj popoloj de la lando,
         kiam Mi revenigos viajn kaptitojn antaŭ viaj okuloj, diras la
         Eternulo.
      </p>
      <hr>
      <div class="footer"><a href="libro_hag.html">ĤAGAJ&nbsp;&gt;&gt;</a></div>
   </body>
</html>