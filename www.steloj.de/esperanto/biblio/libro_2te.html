<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>LA DUA EPISTOLO DE LA APOSTOLO PAŬLO AL LA TESALONIKANOJ</title>
   </head>
   <body background="../bld/papero.jpg">
      <div class="header"><span class="header_left"><a href="libro_1te.html">&lt;&lt;&nbsp;I. TESALONIKANOJ</a></span><span class="header_center"> <a href="index.html#NT">La Nova Testamento</a></span></div>
      <hr>
      <h3 class="head">LA DUA EPISTOLO DE LA APOSTOLO PAŬLO AL LA <br>TESALONIKANOJ
      </h3>
      <div class="dist_chapter"></div>
      <h3 class="chapternr">1</h3>
      <p class="first_p">Paŭlo kaj Silvano kaj Timoteo al la eklezio de la Tesalonikanoj
         en Dio, nia Patro, kaj la Sinjoro Jesuo Kristo:<em class="versenr"> 2</em> Graco al vi kaj
         paco de Dio, la Patro, kaj de la Sinjoro Jesuo Kristo.
      </p>
      <p class="p"><em class="versenr"> 3</em> Ni devas ĉiam danki Dion pro vi, fratoj, kiel estas ja dece,
         pro tio, ke via fido kreskas treege, kaj abundas via reciproka
         amo de ĉiu al ĉiu,<em class="versenr"> 4</em> tiel, ke ni mem fanfaronas pri vi en la
         eklezioj de Dio, pro via pacienco kaj fido sub ĉiuj viaj
         persekutoj kaj afliktoj, kiujn vi elportadas;<em class="versenr"> 5</em> tio estas
         evidenta signo de la justa juĝo de Dio; por ke vi montriĝu indaj
         je la regno de Dio, por kiu vi ankaŭ suferas;<em class="versenr"> 6</em> ĉar estas justaĵo
         ĉe Dio redoni afliktojn al tiuj, kiuj vin afliktas,<em class="versenr"> 7</em> kaj al vi,
         la afliktataj, ripozon kun ni, ĉe la malkaŝiĝo de la Sinjoro
         Jesuo el la ĉielo kun la anĝeloj de lia potenco,<em class="versenr"> 8</em> en flamanta
         fajro, por venigi venĝon sur tiujn, kiuj ne konas Dion kaj ne
         obeas al la evangelio de nia Sinjoro Jesuo;<em class="versenr"> 9</em> kiuj suferos
         punadon, eternan detruon de antaŭ la vizaĝo de la Sinjoro kaj de
         la gloro de lia potenco,<em class="versenr"> 10</em> kiam li venos por esti glorata en
         siaj sanktuloj, kaj esti admirata ĉe ĉiuj, kiuj ekkredis (ĉar nia
         atestado ĉe vi estis kredata) en tiu tago.<em class="versenr"> 11</em> Por tiu celo ni
         ankaŭ konstante preĝas por vi, ke nia Dio vin trovu indaj je la
         voko, kaj kun potenco plenumu ĉiun bonvolon de boneco kaj ĉiun
         laboron de fido;<em class="versenr"> 12</em> por ke la nomo de nia Sinjoro Jesuo estu
         glorata en vi, kaj vi en li, laŭ la graco de nia Dio kaj la
         Sinjoro Jesuo Kristo.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Nun ni petegas vin, fratoj, koncerne la alvenon de nia Sinjoro
         Jesuo Kristo kaj nian alkolektiĝon al li,<em class="versenr"> 2</em> ke vi ne fariĝu
         facile skueblaj mense, kaj ne konsterniĝu, ĉu per spirito, aŭ per
         parolo, aŭ per letero ŝajne de ni, kvazaŭ la tago de la Sinjoro
         jam apudestus;<em class="versenr"> 3</em> neniu vin trompu iamaniere; ĉar nepre antaŭe
         okazos la apostateco, kaj la homo de peko malkaŝiĝos, la filo de
         pereo,<em class="versenr"> 4</em> kiu kontraŭmetas sin kaj levas sin super ĉion, kion oni
         nomas Dio aŭ adoras; tiel, ke li sidas en la templo de Dio,
         elmontrante sin, kvazaŭ li estas Dio.<em class="versenr"> 5</em> Ĉu vi ne memoras, ke mi
         diris tion al vi, dum mi estis kun vi?<em class="versenr"> 6</em> Kaj nun vi scias, kio
         malhelpas, por ke li malkaŝiĝu siatempe.<em class="versenr"> 7</em> Ĉar la mistero de
         maljusteco jam energias; sed restas ankoraŭ la malhelpanto, ĝis
         li estos formovita.<em class="versenr"> 8</em> Kaj tiam malkaŝiĝos la maljustulo, kiun la
         Sinjoro Jesuo detruos per la spiro de sia buŝo kaj neniigos per
         la apero de sia alveno;<em class="versenr"> 9</em> tiun, kies alveno estas pro la energio
         de Satano kun ĉia potenco kaj kun signoj kaj mensogaj mirindaĵoj,<em class="versenr"> 10</em> kaj kun ĉia trompo de maljusteco por la pereantoj, pro tio, ke
         ili ne ricevis la amon al la vero por esti savitaj.<em class="versenr"> 11</em> Kaj pro
         tio Dio sendas al ili energion de eraro, tiel, ke ili kredos
         mensogon;<em class="versenr"> 12</em> por ke estu juĝataj ĉiuj, kiuj ne kredis la veron,
         sed trovis plezuron en maljusteco.
      </p>
      <p class="p"><em class="versenr"> 13</em> Sed ni devas ĉiam danki Dion pro vi, fratoj, amataj de la
         Sinjoro, pro tio, ke Dio vin elektis de la komenco al savo en la
         sanktigo de la Spirito kaj kredo al la vero;<em class="versenr"> 14</em> al kiu Li vin
         vokis per nia evangelio, por la akiro de la gloro de nia Sinjoro
         Jesuo Kristo.<em class="versenr"> 15</em> Tial, fratoj, staru firme, kaj tenu la
         tradiciojn, kiujn vi lernis ĉu per parolo, aŭ per ia letero nia.
      </p>
      <p class="p"><em class="versenr"> 16</em> Nia Sinjoro Jesuo Kristo mem, kaj Dio, nia Patro, kiu nin amis
         kaj al ni donis eternan konsolon kaj bonan esperon per graco,<em class="versenr"> 17</em> konsolu viajn korojn kaj fortigu ilin por ĉia bona faro kaj
         vorto.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Fine, fratoj, preĝu por ni, ke la vorto de la Sinjoro
         disvastiĝu kaj estu glorata, kiel ankaŭ ĉe vi;<em class="versenr"> 2</em> kaj ke ni
         forsaviĝu de senprudentaj kaj malbonaj homoj; ĉar ne ĉe ĉiuj
         estas la fido.<em class="versenr"> 3</em> Sed fidela estas la Sinjoro, kiu vin fortikigos
         kaj vin defendos kontraŭ la malbonulo.<em class="versenr"> 4</em> Sed ni fidas la Sinjoron
         rilate vin, ke vi faras kaj faros tion, kion ni ordonas.<em class="versenr"> 5</em> Kaj la
         Sinjoro direktu viajn korojn en la amon al Dio kaj en la
         paciencon de Kristo.
      </p>
      <p class="p"><em class="versenr"> 6</em> Ni ordonas al vi, fratoj, en la nomo de la Sinjoro Jesuo
         Kristo, ke vi vin apartigu for de ĉiu frato, kiu iradas senorde
         kaj ne laŭ la tradicio, kiun oni ricevis de ni.<em class="versenr"> 7</em> Ĉar vi mem
         scias, kiel vi devas nin imiti; ĉar ni ne kondutis senorde inter
         vi;<em class="versenr"> 8</em> nek manĝis panon donace de iu, sed per laboro kaj penado,
         nokte kaj tage laborante, por ke ni ne fariĝu ŝarĝo por iu el vi;<em class="versenr"> 9</em> ne kvazaŭ ni ne havus tian rajton, sed por estigi nin ekzemplo
         antaŭ vi, ke vi nin imitu.<em class="versenr"> 10</em> Ĉar eĉ kiam ni estis ĉe vi, la
         jenon ni ordonis al vi: Se iu ne volas labori, tiu ankaŭ ne
         manĝu.<em class="versenr"> 11</em> Ĉar ni aŭdas, ke inter vi iradas senorde kelkaj, kiuj
         tute ne laboras, sed en ĉies aferojn sin enŝovas.<em class="versenr"> 12</em> Tiajn ni
         ordonas kaj admonas pro la Sinjoro Jesuo Kristo, ke kviete ili
         laboru kaj manĝu sian propran panon.<em class="versenr"> 13</em> Sed vi, fratoj, ne laciĝu
         en bonfarado.<em class="versenr"> 14</em> Sed se iu ne obeos al la parolo de ĉi tiu nia
         epistolo, rimarku tiun, kaj ne estu por li kamaradoj, por ke li
         hontiĝu.<em class="versenr"> 15</em> Tamen ne rigardu lin kiel malamikon, sed admonu lin
         kiel fraton.
      </p>
      <p class="p"><em class="versenr"> 16</em> La Sinjoro de paco mem donu al vi pacon ĉiutempe kaj
         ĉiumaniere. La Sinjoro estu kun vi ĉiuj.
      </p>
      <p class="p"><em class="versenr"> 17</em> La saluto de mi, Paŭlo, per mia propra mano, kiu estas la
         signo en ĉiu epistolo; tiel mi skribas.<em class="versenr"> 18</em> La graco de nia
         Sinjoro Jesuo Kristo estu kun vi ĉiuj.
      </p>
      <hr>
      <div class="footer"><a href="libro_1ti.html">I. TIMOTEO&nbsp;&gt;&gt;</a></div>
   </body>
</html>