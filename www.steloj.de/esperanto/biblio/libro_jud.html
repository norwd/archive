<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>LA EPISTOLO ĜENERALA DE JUDAS</title>
   </head>
   <body background="../bld/papero.jpg">
      <div class="header"><span class="header_left"><a href="libro_3jo.html">&lt;&lt;&nbsp;III. JOHANO</a></span><span class="header_center"> <a href="index.html#NT">La Nova Testamento</a></span></div>
      <hr>
      <h3 class="head">LA EPISTOLO ĜENERALA DE <br>JUDAS
      </h3>
      <div class="dist_chapter"></div>
      <h3 class="chapternr">1</h3>
      <p class="first_p">Judas, servisto de Jesuo Kristo kaj frato de Jakobo, al la
         alvokitoj, amataj en Dio, la Patro, kaj konservitaj por Jesuo
         Kristo:<em class="versenr"> 2</em> Kompato al vi kaj paco kaj amo pligrandiĝu.
      </p>
      <p class="p"><em class="versenr"> 3</em> Amataj, kiam mi faris ĉian diligentecon, por skribi al vi pri
         nia komuna savo, mi deviĝis skribi al vi, por kuraĝigi vin batali
         por la kredo, jam per unu fojo transdonita al la sanktuloj.<em class="versenr"> 4</em> Ĉar
         enŝteliĝis iuj homoj, jam antaŭ longe destinitaj por ĉi tiu
         kondamno, malpiuloj, ŝanĝante la gracon de nia Dio en diboĉecon,
         kaj malkonfesante la solan Estron kaj nian Sinjoron Jesuo Kristo.
      </p>
      <p class="p"><em class="versenr"> 5</em> Mi do volas rememorigi vin, kvankam vi jam per unu fojo sciiĝis
         pri ĉio, ke la Sinjoro, savinte popolon el la Egipta lando, poste
         pereigis la nekredantojn.<em class="versenr"> 6</em> Kaj anĝelojn, kiuj ne konservis sian
         regadon, sed forlasis sian propran loĝejon, Li rezervis sub
         mallumo en katenoj ĉiamaj ĝis la juĝo en la granda tago.<em class="versenr"> 7</em> Kiel
         ankaŭ Sodom kaj Gomora kaj la ĉirkaŭaj urboj tiel same, kiel ĉi
         tiuj, malĉastiĝinte kaj foririnte post fremdan karnon, estas
         elmontritaj kiel ekzemplo, suferante la punon de eterna fajro.<em class="versenr"> 8</em> Tamen tiel same ankaŭ ĉi tiuj en siaj sonĝadoj malpurigas la
         karnon, malestimas aŭtoritaton, kaj insultas honorojn.<em class="versenr"> 9</em> Sed
         Miĥael, la ĉefanĝelo, kiam en kontraŭstaro al la diablo li
         disputis pri la korpo de Moseo, ne kuraĝis lin akuzi insulte, sed
         diris: La Sinjoro vin riproĉu.<em class="versenr"> 10</em> Sed tiuj insultas ja ĉion, kion
         ili ne scias; sed kion ili per naturo komprenas, kiel la bestoj
         senprudentaj, en tio ili malvirtiĝas.<em class="versenr"> 11</em> Ve al ili! ĉar ili iris
         sur la vojo de Kain, kaj forĵetis sin en la eraron de Bileam por
         dungopago, kaj pereis en la kontraŭdirado de Koraĥ.<em class="versenr"> 12</em> Ili estas
         la subakvaj rokoj en viaj agapoj, kun vi kunfestenante, sentime
         sin paŝtante; nuboj senakvaj, per vento disportataj; aŭtunaj
         arboj senfruktaj, dufoje mortintaj, elradikigitaj;<em class="versenr"> 13</em> sovaĝaj
         marondoj, elŝaŭmantaj siajn hontindaĵojn; steloj vagantaj, por
         kiuj la nigreco de mallumo por eterne estas rezervata.<em class="versenr"> 14</em> Kaj al
         ili ankaŭ Ĥanoĥ, la sepa post Adam, profetis, dirante: Jen la
         Sinjoro venis kun Siaj sanktaj miriadoj,<em class="versenr"> 15</em> por fari juĝon
         kontraŭ ĉiuj, kaj por kondamni ĉiujn malpiulojn pri ĉiuj
         malpiaĵoj, kiujn ili malpie faris, kaj pri ĉiuj obstinaj paroloj,
         kiujn malpiaj pekuloj parolis kontraŭ Li.<em class="versenr"> 16</em> Ili estas
         murmuremuloj, plendemuloj, irantaj laŭ siaj voluptoj (dum ilia
         buŝo parolas fanfaronaĵojn) kaj favorantaj personojn pro profito.
      </p>
      <p class="p"><em class="versenr"> 17</em> Sed vi, amataj, memoru la dirojn antaŭe parolitajn de la
         apostoloj de nia Sinjoro Jesuo Kristo;<em class="versenr"> 18</em> nome, ke ili diris al
         vi: En la lasta tempo estos mokemuloj, irantaj laŭ siaj propraj
         voluptoj malpiaj.<em class="versenr"> 19</em> Tiuj estas la apartigantoj, laŭsentaj, ne
         havantaj la Spiriton.<em class="versenr"> 20</em> Sed vi, amataj, konstruante vin sur via
         plej sankta fido, preĝante en la Sankta Spirito,<em class="versenr"> 21</em> konservu vin
         en la amo al Dio, atendante la kompaton de nia Sinjoro Jesuo
         Kristo por eterna vivo.<em class="versenr"> 22</em> Kaj unujn, kiuj ŝanceliĝas, indulgu;<em class="versenr"> 23</em> kaj unujn savu, eltirante ilin el la fajro; kaj aliajn kompatu
         kun timo; malamante eĉ la veston makulitan de la karno.
      </p>
      <p class="p"><em class="versenr"> 24</em> Kaj al Tiu, kiu povas vin gardi senfalaj, kaj starigi vin
         senriproĉaj antaŭ Sia gloro en granda ĝojo,<em class="versenr"> 25</em> al la sola Dio,
         nia Savanto, per Jesuo Kristo, nia Sinjoro, estu gloro, majesto,
         potenco, kaj aŭtoritato, antaŭ ĉiu mondaĝo, kaj nun, kaj ĝis la
         eterneco. Amen.
      </p>
      <hr>
      <div class="footer"><a href="libro_apo.html">APOKALIPSO&nbsp;&gt;&gt;</a></div>
   </body>
</html>