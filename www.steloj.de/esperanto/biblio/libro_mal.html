<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>MALAĤI</title>
   </head>
   <body background="../bld/papero.jpg">
      <div class="header"><span class="header_left"><a href="libro_zeh.html">&lt;&lt;&nbsp;ZEĤARJA</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">MALAĤI</h3>
      <div class="dist_chapter"></div>
      <h3 class="chapternr">1</h3>
      <p class="first_p">Profeta vorto de la Eternulo al Izrael per Malaĥi.</p>
      <p class="p"><em class="versenr"> 2</em> Mi ekamis vin, diras la Eternulo. Vi demandas: En kio Vi nin
         ekamis? Ĉu Esav ne estas frato de Jakob? diras la Eternulo; tamen
         Mi ekamis Jakobon,<em class="versenr"> 3</em> kaj Esavon mi malamis, kaj Mi dezertigis
         liajn montojn, kaj lian posedaĵon Mi donis al la ŝakaloj de la
         dezerto.<em class="versenr"> 4</em> Se la Edomidoj diras: Ni estas ruinigitaj, sed ni
         revenos kaj rekonstruos la ruinojn ― la Eternulo Cebaot diras
         tiele: Ili konstruos, kaj Mi detruos, kaj oni nomos ilin lando de
         malpieco, kaj popolo, kontraŭ kiu la Eternulo koleras eterne.<em class="versenr"> 5</em> Viaj okuloj tion vidos, kaj vi diros: Granda estas la Eternulo
         super la limoj de Izrael.
      </p>
      <p class="p"><em class="versenr"> 6</em> Filo respektas patron, kaj sklavo sian sinjoron; sed se Mi
         estas patro, kie estas la respekto al Mi? kaj se Mi estas
         sinjoro, kie estas la timo antaŭ Mi? diras la Eternulo Cebaot al
         vi, ho pastroj, kiuj malhonoras Mian nomon. Kaj vi diras: Per kio
         ni malhonoras Vian nomon?<em class="versenr"> 7</em> Vi alportas sur Mian altaron panon
         malpuran, kaj tamen vi diras: Per kio ni malpuriĝis antaŭ Vi? Per
         tio, ke vi diras: La tablo de la Eternulo estas senvalora.<em class="versenr"> 8</em> Kaj
         kiam vi alportas oferon blindan, ĉu tio ne estas malbona? aŭ kiam
         vi alportas laman aŭ malsanan, ĉu tio ne estas malbona? Provu
         alporti ĝin al via regionestro ― ĉu vi tiam plaĉos al li, kaj ĉu
         li akceptos vin favore? diras la Eternulo Cebaot.<em class="versenr"> 9</em> Preĝu de nun
         al Dio, ke Li indulgu nin; se tio estas farita de viaj manoj, ĉu
         Li povas favore akcepti vin? diras la Eternulo Cebaot.<em class="versenr"> 10</em> Estus
         bone, se iu el vi ŝlosus la pordon, por ke vi ne bruligu vane
         fajron sur Mia altaro. Vi ne estas agrablaj al Mi, diras la
         Eternulo Cebaot; kaj donacon el via mano Mi ne akceptos favore.<em class="versenr"> 11</em> Ĉar de la sunleviĝejo ĝis la sunsubirejo Mia nomo estos granda
         inter la nacioj, kaj sur ĉiu loko oni incensos kaj alportos
         oferojn al Mia nomo, oferojn purajn; ĉar granda estos Mia nomo
         inter la nacioj, diras la Eternulo Cebaot.<em class="versenr"> 12</em> Sed vi malhonoras
         ĝin per tio, ke vi diras: La tablo de la Eternulo estas
         malsankta, kaj la manĝaĵo sur ĝi estas senvalora.<em class="versenr"> 13</em> Kaj vi
         diras: Tio estas nur klopodoj! Kaj vi malŝatas tion, diras la
         Eternulo Cebaot, kaj vi alportas tion, kio estas ŝtelita, lama,
         aŭ malsana, kaj vi alportas ankaŭ tiaspecan farunoferon. Ĉu Mi
         povas favore akcepti tion el via mano? diras la Eternulo.<em class="versenr"> 14</em> Malbenata estu la hipokritulo, kiu havas en sia brutaro
         sendifektan virbruton, sed, farinte sanktan promeson, li alportas
         ofere al la Sinjoro kriplaĵon; ĉar Mi estas Reĝo granda, diras la
         Eternulo Cebaot, kaj Mia nomo estas timata inter la nacioj.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Kaj nun, ho pastroj, al vi estas donata jena ordono:<em class="versenr"> 2</em> Se vi ne
         obeos, kaj se vi ne atentos, ke vi donadu honoron al Mia nomo,
         diras la Eternulo Cebaot, tiam Mi sendos sur vin malbenon, Mi
         malbenos viajn benojn; jes, Mi tion malbenos pro tio, ke vi ne
         donas vian atenton.<em class="versenr"> 3</em> Jen Mi ĵetos insulton sur la semon ĉe vi,
         malpuraĵon Mi ĵetos sur viajn vizaĝojn, la malpuraĵon de viaj
         festoferoj, kaj ĝi algluiĝos al vi.<em class="versenr"> 4</em> Kaj vi scios, ke Mi sendis
         al vi ĉi tiun ordonon, por konservi Mian interligon kun Levi,
         diras la Eternulo Cebaot.<em class="versenr"> 5</em> Mia interligo kun li estis por vivo
         kaj paco, kaj Mi donis ilin al li, por ke li timu Min, kaj li
         timis Min kaj respektegis Mian nomon.<em class="versenr"> 6</em> Instruo de la vero estis
         en lia buŝo, kaj maljustaĵo ne troviĝis sur liaj lipoj; en paco
         kaj sincereco li iradis antaŭ Mi, kaj multajn li deturnis de
         peko.<em class="versenr"> 7</em> Ĉar la lipoj de pastro devas konservi scion, kaj el lia
         buŝo oni devas serĉi instruon; ĉar li estas sendito de la
         Eternulo Cebaot.<em class="versenr"> 8</em> Sed vi forkliniĝis de la vojo, vi delogis
         multajn de la instruo, vi detruis la interligon kun Levi, diras
         la Eternulo Cebaot.<em class="versenr"> 9</em> Tial Mi ankaŭ faris vin malestimataj kaj
         malaltigataj antaŭ la tuta popolo, pro tio, ke vi ne observas
         Miajn vojojn kaj estas personfavoraj en la aferoj de la leĝo.
      </p>
      <p class="p"><em class="versenr"> 10</em> Ĉu ne unu patron ni ĉiuj havas? ĉu ne unu Dio nin kreis? kial
         ni perfidas unu la alian, malsanktigante la interligon de niaj
         patroj?<em class="versenr"> 11</em> Perfidis Jehuda, kaj abomenaĵo estas farita en Izrael
         kaj en Jerusalem; ĉar Jehuda malhonoris la sanktaĵon de la
         Eternulo per tio, ke li ekamis kaj edzinigis al si filinon de
         fremda dio.<em class="versenr"> 12</em> Al tiu, kiu tion faras, la Eternulo ekstermos el
         la tendoj de Jakob majstron kaj disĉiplon, kaj ankaŭ tiun, kiu
         alportas donon al la Eternulo Cebaot.<em class="versenr"> 13</em> Ankaŭ tion vi faras: vi
         kovras la altaron de la Eternulo per larmoj, plorado, kaj ĝemado
         tiel, ke Li jam ne povas rigardi la donojn nek akcepti ion
         agrable el via mano.<em class="versenr"> 14</em> Vi diras: Kial? Tial, ke la Eternulo
         estas atestanto inter vi kaj la edzino de via juneco, kontraŭ kiu
         vi agis perfide, kvankam ŝi estas via kamaradino kaj via leĝa
         edzino.<em class="versenr"> 15</em> Tion ne faris eĉ seninfanulo, se en li restis spirito.
         Kion faris la seninfanulo? li petis de Dio idaron. Estu do
         singardaj en via spirito, kaj neniu agu perfide kontraŭ la edzino
         de sia juneco.<em class="versenr"> 16</em> Kiu ekmalamis ŝin kaj forpuŝas ŝin, diras la
         Eternulo, Dio de Izrael, tiu makulas sian veston per perfortaĵo,
         diras la Eternulo Cebaot: estu do singardaj en via spirito, kaj
         ne agu perfide.
      </p>
      <p class="p"><em class="versenr"> 17</em> Vi indignigis la Eternulon per viaj vortoj. Tamen vi diras:
         Per kio ni indignigis Lin? Per tio, ke vi diras: Ĉiu malbonaganto
         estas bona antaŭ la okuloj de la Eternulo, kaj tiajn Li favoras;
         aŭ: Kie estas la Dio de justeco?
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Jen Mi sendos Mian anĝelon, kaj li preparos antaŭ Mi la vojon;
         kaj subite venos en Sian templon la Sinjoro, kiun vi serĉas; kaj
         la anĝelo de la interligo, kiun vi deziras, jen li iras, diras la
         Eternulo Cebaot.<em class="versenr"> 2</em> Sed kiu eltenos la tagon de Lia veno? kaj kiu
         povos stari, kiam Li aperos? Ĉar Li estas kiel la fajro de
         fandisto, kaj kiel la sapo de la fulistoj.<em class="versenr"> 3</em> Li sidiĝos, por
         refandi kaj purigi arĝenton, kaj Li purigos la idojn de Levi kaj
         refandos ilin kiel oron kaj arĝenton, por ke ili alportadu al la
         Eternulo la donojn kun pieco.<em class="versenr"> 4</em> Tiam al la Eternulo estos
         agrablaj la oferoj de Jehuda kaj de Jerusalem, kiel en la tempo
         antikva kaj kiel en la jaroj antaŭaj.<em class="versenr"> 5</em> Kaj Mi venos al vi, por
         juĝi; kaj Mi estos rapida atestanto kontraŭ la sorĉistoj kaj
         adultuloj, kontraŭ tiuj, kiuj ĵuras mensoge, kontraŭ tiuj, kiuj
         estas maljustaj en la pagado al dungito, al vidvino kaj al orfo,
         kaj kontraŭ tiuj, kiuj forklinas la rajton de fremdulo kaj Min ne
         timas, diras la Eternulo Cebaot.<em class="versenr"> 6</em> Ĉar Mi, la Eternulo, ne
         ŝanĝiĝas; kaj vi, ho filoj de Jakob, ne neniiĝos.
      </p>
      <p class="p"><em class="versenr"> 7</em> De post la tagoj de viaj patroj vi deturnis vin de Miaj leĝoj
         kaj ne observas ilin; revenu al Mi, kaj tiam Mi returnos Min al
         vi, diras la Eternulo Cebaot. Sed vi diras: En kio ni devas
         reveni?<em class="versenr"> 8</em> Ĉu povas homo ruzi kontraŭ Dio? tamen vi ruzas kontraŭ
         Mi. Vi diras: En kio ni ruzas kontraŭ Vi? En la dekonaĵo kaj la
         oferdonoj.<em class="versenr"> 9</em> Sub la malbeno vi ruiniĝas, sed kontraŭ Mi vi ruzas,
         la tuta popolo.<em class="versenr"> 10</em> Alportu la tutan dekonaĵon en la provizejon,
         por ke estu manĝaĵo en Mia domo, kaj elprovu Min per tio, diras
         la Eternulo Cebaot, ĉu Mi ne malfermos al vi la aperturon de la
         ĉielo kaj ĉu Mi ne verŝos sur vin benon abundan.<em class="versenr"> 11</em> Tiam Mi faros
         por vi malpermeson al la manĝeganto, ke li ne pereigu al vi la
         fruktojn de la tero kaj ne senfruktigu al vi la vinberbranĉojn
         sur la kampo, diras la Eternulo Cebaot.<em class="versenr"> 12</em> Kaj ĉiuj nacioj nomos
         vin feliĉaj, ĉar vi estos lando ravanta, diras la Eternulo
         Cebaot.
      </p>
      <p class="p"><em class="versenr"> 13</em> Arogantaj estas kontraŭ Mi viaj vortoj, diras la Eternulo.
         Tamen vi diras: Kion ni parolas kontraŭ Vi?<em class="versenr"> 14</em> Vi parolas: Vane
         ni servas al Dio: kian profiton ni havas, se ni plenumas Liajn
         preskribojn kaj se ni iradas senĝoje antaŭ la Eternulo Cebaot?<em class="versenr"> 15</em> Tial ni diras, ke la malbonuloj estas feliĉaj, kaj la malpiuloj
         estas bone aranĝitaj; ili incitas Dion, sed restas sendifektaj.<em class="versenr"> 16</em> Sed tiuj, kiuj timas la Eternulon, diras al si reciproke: La
         Eternulo atentas kaj aŭdas, kaj memorlibro estas skribata antaŭ
         Li pri tiuj, kiuj timas la Eternulon kaj respektas Lian nomon.<em class="versenr"> 17</em> Kaj ili estos Miaj, diras la Eternulo Cebaot, en la tago, kiam Mi
         aranĝos Mian apartan trezoron; kaj Mi korfavoros ilin, kiel homo
         korfavoras sian filon, kiu servas al li.<em class="versenr"> 18</em> Kaj vi denove vidos
         la diferencon inter virtulo kaj malvirtulo, inter tiu, kiu servas
         al Dio, kaj tiu, kiu ne servas al Li.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Ĉar jen venos tago, ardanta kiel forno; tiam ĉiuj malhumiluloj
         kaj malbonaguloj estos kiel pajlo, kaj la venonta tago bruligos
         ilin tiel, diras la Eternulo Cebaot, ke ĝi ne restigos al ili
         radikon nek branĉon.<em class="versenr"> 2</em> Sed por vi, kiuj respektas Mian nomon,
         leviĝos suno de justeco, kaj sanigo estos en ĝiaj radioj, kaj vi
         eliros kaj saltados, kiel bone nutritaj bovidoj.<em class="versenr"> 3</em> Kaj vi
         piedpremos la malpiulojn, ĉar ili estos polvo sub la plandoj de
         viaj piedoj en tiu tago, kiun Mi aranĝos, diras la Eternulo
         Cebaot.
      </p>
      <p class="p"><em class="versenr"> 4</em> Memoru la instruon de Mia servanto Moseo, kiun Mi donis al li
         sur Ĥoreb por la tuta Izrael, la leĝojn kaj preskribojn.<em class="versenr"> 5</em> Jen Mi
         sendos al vi la profeton Elija, antaŭ ol venos la granda kaj
         timinda tago de la Eternulo;<em class="versenr"> 6</em> kaj li returnos la koron de la
         patroj al la infanoj, kaj la koron de la infanoj al iliaj patroj,
         por ke Mi, veninte, ne frapu la teron per anatemo.
      </p>
      <hr>
      <div class="footer"></div>
   </body>
</html>