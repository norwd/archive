<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>RUT</title>
   </head>
   <body background="../bld/papero.jpg">
      <div class="header"><span class="header_left"><a href="libro_jug.html">&lt;&lt;&nbsp;JUĜISTOJ</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">RUT</h3>
      <div class="dist_chapter"></div>
      <h3 class="chapternr">1</h3>
      <p class="first_p">En la tempo, kiam regis la juĝistoj, iam malsato okazis en la
         lando; kaj foriris viro el Bet-Leĥem en Judujo, por pasloĝi en la
         lando de Moab; li kaj lia edzino kaj liaj du filoj.<em class="versenr"> 2</em> La nomo de
         la viro estis Elimeleĥ, kaj la nomo de lia edzino estis Naomi,
         kaj la nomoj de liaj du filoj estis Maĥlon kaj Kiljon, Efratanoj
         el Bet-Leĥem en Judujo. Kaj ili venis sur la kampojn de Moab kaj
         restis tie.<em class="versenr"> 3</em> Elimeleĥ, la edzo de Naomi, mortis; kaj restis ŝi
         kun siaj du filoj.<em class="versenr"> 4</em> Ambaŭ edziĝis kun Moabidinoj; la nomo de unu
         estis Orpa, kaj la nomo de la dua estis Rut; kaj ili loĝis tie
         ĉirkaŭ dek jaroj.<em class="versenr"> 5</em> Sed mortis ankaŭ ambaŭ, Maĥlon kaj Kiljon;
         kaj restis nur la virino sola, senigita je sia edzo kaj siaj du
         filoj.<em class="versenr"> 6</em> Ŝi leviĝis kun siaj bofilinoj, por iri returne el la
         lando de Moab; ĉar ŝi aŭdis en la lando de Moab, ke la Eternulo
         rememoris Sian popolon, donante al ĝi panon.<em class="versenr"> 7</em> Ŝi eliris el la
         loko, kie ŝi loĝis, kun siaj du bofilinoj; kaj ili iris sur la
         vojo, por ke ili revenu al la lando de Jehuda.<em class="versenr"> 8</em> Naomi diris al
         siaj du bofilinoj: Iru, kaj revenu ĉiu el vi al la domo de sia
         patrino; la Eternulo favoru vin tiel same, kiel vi estis
         favorkoraj al la mortintoj kaj al mi;<em class="versenr"> 9</em> la Eternulo favoru vin,
         ke vi trovu ripozon, ĉiu el vi en domo de sia edzo. Ŝi kisis
         ilin, kaj ili levis sian voĉon kaj ploris.<em class="versenr"> 10</em> Kaj ili diris al
         ŝi: Ni volas iri kun vi al via popolo.<em class="versenr"> 11</em> Naomi respondis: Iru
         returne, miaj filinoj; kial do vi irus kun mi? Ĉu ankoraŭ
         ekzistas filoj en mia utero, ke vi edziniĝu kun ili?<em class="versenr"> 12</em> Revenu,
         miaj filinoj, foriru; ĉar mi jam estas tro maljuna por edziniĝi
         kun viro. Eĉ se mi dirus, ke mi havas ankoraŭ esperon, eĉ se mi
         jam havus edzon hodiaŭ nokte, kaj eĉ se mi naskus filojn:<em class="versenr"> 13</em> ĉu
         pri ili vi esperu, ĝis ili plenaĝiĝos? ĉu por ili vi atendu, ne
         edziniĝante kun viro? Ne, miaj filinoj; estas tre maldolĉe al mi
         pro vi, ĉar la mano de la Eternulo afliktis min.<em class="versenr"> 14</em> Sed ili levis
         sian voĉon kaj ploris plue. Kaj Orpa kisis sian bopatrinon, sed
         Rut aliĝis al ŝi.<em class="versenr"> 15</em> Kaj ĉi tiu diris: Jen via bofratino reiris
         al sia gento kaj al siaj dioj; iru vi ankaŭ returne post via
         bofratino.<em class="versenr"> 16</em> Sed Rut diris: Ne petegu min, ke mi vin forlasu, aŭ
         ke mi returnu min kaj ĉesu sekvi vin; ĉar kien vi iros, mi ankaŭ
         iros, kaj kie vi noktos, mi ankaŭ noktos; via popolo ankaŭ estos
         mia popolo, kaj via Dio estos mia Dio.<em class="versenr"> 17</em> Sur la loko, kie vi
         mortos, mi ankaŭ mortos, kaj tie oni min enterigos. La Eternulo
         faru al mi tion kaj pli, se io krom la morto disigos min de vi.<em class="versenr"> 18</em> Kiam Naomi vidis, ke ŝi firme decidis iri kun ŝi, tiam ŝi
         ĉesis disputi kun ŝi.<em class="versenr"> 19</em> Kaj ili ambaŭ iradis, ĝis ili alvenis en
         Bet-Leĥemon. Kaj kiam ili eniris en Bet-Leĥemon, la tuta
         loĝantaro de la urbo ekbruis pri ili, dirante: Ĉu tio estas
         Naomi?<em class="versenr"> 20</em> Kaj ŝi respondis al ili: Ne nomu min Naomi, nomu min
         Mara; ĉar la Plejpotenculo faris al mi maldolĉegon;<em class="versenr"> 21</em> kun
         pleneco mi foriris, sed la Eternulo revenigis min malplena; kial
         do vi nomus min Naomi, konsiderante, ke la Eternulo atestis
         kontraŭ mi kaj la Plejpotenculo afliktis min?<em class="versenr"> 22</em> Tiel Naomi
         revenis, kaj kun ŝi ankaŭ Rut, la Moabidino, ŝia bofilino, kiu
         revenis el la lando de Moab; kaj ili venis en Bet-Leĥemon je la
         komenco de la rikolto de hordeo.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Naomi havis parencon de ŝia edzo, viron eminentan, el la
         familio de Elimeleĥ; lia nomo estis Boaz.<em class="versenr"> 2</em> Kaj la Moabidino Rut
         diris al Naomi: Mi iros sur la kampon, kaj mi kolektos spikojn
         post tiu, ĉe kiu mi trovos favoron. Kaj ŝi respondis: Iru, mia
         filino.<em class="versenr"> 3</em> Kaj ŝi foriris, kaj venis kaj kolektis post la
         rikoltistoj. Kaj okazis, ke la parcelo de la kampo apartenis al
         Boaz, kiu estis el la familio de Elimeleĥ.<em class="versenr"> 4</em> Kaj jen Boaz venis
         el Bet-Leĥem, kaj li salutis la rikoltistojn: La Eternulo estu
         kun vi! Kaj ili respondis al li: La Eternulo vin benu!<em class="versenr"> 5</em> Kaj Boaz
         demandis sian serviston, la estron de la rikoltistoj: Kiu estas
         ĉi tiu knabino?<em class="versenr"> 6</em> Kaj la servisto, la estro de la rikoltistoj,
         respondis kaj diris: Ŝi estas Moaba knabino, kiu revenis kun
         Naomi el la lando de Moab;<em class="versenr"> 7</em> ŝi diris: Permesu al mi, ke mi sekvu
         kaj kolektu apud la garboj, post la rikoltistoj; kaj ŝi restis ĉi
         tie de la mateno ĝis nun; ŝi ĵus sidiĝis en la dometo por iomete
         da tempo.<em class="versenr"> 8</em> Kaj Boaz diris al Rut: Ĉu vi aŭdas, mia filino? ne
         iru kolekti sur la kampo de iu fremdulo, kaj ankaŭ ne foriru de
         ĉi tie, sed restu ĉi tie kun miaj junulinoj;<em class="versenr"> 9</em> rimarku la kampon,
         kie ili rikoltas, kaj sekvu ilin; mi jam ordonis al la servistoj,
         ke ili ne malhelpu vin; kaj kiam vi soifos, iru al la vazaro, kaj
         trinku el tio, el kio la servistaro ĉerpas.<em class="versenr"> 10</em> Ŝi ĵetis sin
         vizaĝaltere, kaj diris al li: Kial do mi trovis favoron en viaj
         okuloj, ke vi atentas min, kvankam mi estas fremdulino?<em class="versenr"> 11</em> Kaj
         Boaz respondis kaj diris al ŝi: Jam estas rakontita al mi ĉio,
         kion vi faris al via bopatrino post la morto de via edzo: ke vi
         forlasis viajn gepatrojn kaj vian naskiĝlandon, kaj iris al
         popolo, kiun vi ne konis hieraŭ nek antaŭhieraŭ.<em class="versenr"> 12</em> La Eternulo
         rekompencu vin pro ĉi tiu faro, kaj via rekompenco estu plena de
         la Eternulo, Dio de Izrael, sub kies flugiloj vi serĉis
         protekton.<em class="versenr"> 13</em> Kaj ŝi diris: Estus sufiĉe, ke mi trovu favoron en
         viaj okuloj, mia sinjoro, ĉar vi konsolis min kaj parolis amike
         al via sklavino, kvankam mi ne valoras esti egala al iu el viaj
         sklavinoj.<em class="versenr"> 14</em> Kaj en la horo de la manĝado Boaz diris al ŝi:
         Alproksimiĝu kaj manĝu kune, vi ankaŭ povas trempi vian panon en
         la vinagro. Kaj ŝi sidiĝis ĉe la flanko de la rikoltistoj; kaj
         ili metis antaŭ ŝin rostitajn grajnojn, kaj ŝi manĝis kaj
         satiĝis, kaj ankaŭ havis restaĵon.<em class="versenr"> 15</em> Kiam ŝi leviĝis, por
         kolekti, Boaz ordonis al siaj servistoj, dirante: Eĉ inter la
         garboj lasu ŝin kolekti, kaj ne hontigu ŝin;<em class="versenr"> 16</em> kaj vi ankaŭ
         ŝajnigu al ŝi, ke vi postlasis la malgrandajn garbetojn, kaj vi
         permesu al ŝi, ke ŝi kolektu ilin, kaj ne riproĉu ŝin.<em class="versenr"> 17</em> Kaj ŝi
         kolektadis sur la kampo ĝis la vespero, kaj ŝi draŝis tion, kion
         ŝi kolektis, kaj tio estis ĉirkaŭ efo da hordeo.<em class="versenr"> 18</em> Kaj ŝi levis
         tion, kaj iris en la urbon; kaj ŝia bopatrino vidis tion, kion ŝi
         kolektis; ŝi ankaŭ elprenis, kaj donis al ŝi la restaĵon, kiun ŝi
         posedis de post sia satiĝo.<em class="versenr"> 19</em> Ŝia bopatrino diris al ŝi: Kie vi
         kolektis hodiaŭ? kaj kie vi amasigis? estu benata tiu, kiu vin
         tiel favore akceptis! Ŝi rakontis al sia bopatrino, kie ŝi
         laboris, kaj ŝi diris: La nomo de la viro, ĉe kiu mi laboris
         hodiaŭ, estas Boaz.<em class="versenr"> 20</em> Tiam Naomi diris al sia bofilino: Li estu
         benata de la Eternulo, kiu ne fortiris Sian favoron for de la
         vivantoj kaj de la mortintoj. Kaj Naomi plue diris al ŝi: La viro
         estas nia parenco, unu el niaj savantoj.<em class="versenr"> 21</em> Kaj Rut, la
         Moabidino, diris: Li ankaŭ diris al mi: Restu kune kun miaj
         servistoj, ĝis ili finos la tutan rikolton, kiu apartenas al mi.<em class="versenr"> 22</em> Naomi respondis al sia bofilino Rut: Estos bone por vi, mia
         filino, ke vi ĉiam iru kun liaj junulinoj, ĉar eble oni hontigus
         vin, se vi irus aliloken.<em class="versenr"> 23</em> Kaj ŝi kuniĝis kun la junulinoj de
         Boaz, por kolekti, ĝis la fino de la rikolto de hordeo kaj de la
         rikolto de tritiko; kaj poste ŝi loĝis kune kun sia bopatrino.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Naomi, ŝia bopatrino, diris al ŝi: Mia bofilino, mia celo
         estas, ke mi trovu por vi ripozejon, kie pliboniĝos via stato.<em class="versenr"> 2</em> Vidu nun, nia parenco Boaz, kun kies junulinoj vi kuniĝis,
         ventumas hordeon dum ĉi tiu nokto en la draŝejo;<em class="versenr"> 3</em> lavu do vin
         kaj oleu vin kaj vestu vin per viaj plej bonaj vestoj, kaj iru en
         la draŝejon; ne vidigu vin al la viro, antaŭ ol li finos manĝi
         kaj trinki;<em class="versenr"> 4</em> kaj kiam li kuŝiĝos, rimarku la lokon, kie li
         kuŝas, iru tien, malkovru la piedparton de la kuŝejo, kaj kuŝiĝu;
         kaj li diros al vi, kion vi devos fari.<em class="versenr"> 5</em> Rut respondis al ŝi:
         Kion vi diras al mi, tion mi faros.<em class="versenr"> 6</em> Kaj ŝi iris en la draŝejon,
         kaj faris tion, kion ŝia bopatrino ordonis al ŝi.<em class="versenr"> 7</em> Kiam Boaz
         estis manĝinta kaj trinkinta kaj gajiĝis, li iris por kuŝiĝi
         malantaŭ grenamaso; kaj ŝi venis kviete, kaj malkovris la
         piedparton de la kuŝejo, kaj kuŝiĝis.<em class="versenr"> 8</em> En la noktomezo la viro
         ektimiĝis; li turnis sin, kaj li ekvidis, ke virino kuŝas ĉe liaj
         piedoj.<em class="versenr"> 9</em> Li demandis: Kiu vi estas? Kaj ŝi respondis: Mi estas
         Rut, via servistino; etendu vian mantelon sur vian servistinon,
         ĉar vi estas savanto.<em class="versenr"> 10</em> Kaj li diris: Estu benata de la
         Eternulo, mia filino; via lasta piaĵo estas pli granda, ol la
         unua, ĉar vi ne volas iri kun la junuloj, ĉu ili estas malriĉaj,
         ĉu riĉaj.<em class="versenr"> 11</em> Kaj nun, mia filino, ne timu; mi faros al vi ĉion,
         kion vi petos de mi; ĉar estas sciate en la tuta urbo de mia
         popolo, ke vi estas bravulino.<em class="versenr"> 12</em> Kaj nun, kvankam vere mi estas
         parenco, tamen ekzistas parenco pli proksima ol mi.<em class="versenr"> 13</em> Restu ĉi
         tie la nokton; kaj kiam venos la mateno, se la alia parenco
         perfekte elaĉetos vin, lasu elaĉeti vin; sed se li ne volos vin
         elaĉeti, tiam mi vin elaĉetos, kiel la Eternulo vivas. Kuŝu ĝis
         la tagiĝo.<em class="versenr"> 14</em> Kaj ŝi kuŝis ĉe liaj piedoj ĝis la tagiĝo; sed ŝi
         leviĝis, antaŭ ol oni povis rekoni unu la alian. Kaj li diris: Mi
         ne volas, ke iu sciiĝu, ke ĉi tiu virino estis en mia draŝejo.<em class="versenr"> 15</em> Kaj li diris: Alportu la ŝalon, kiun vi havas sur vi, kaj tenu
         ĝin. Ŝi ĝin tenis, kaj li enmezuris en ĝin ses mezurilojn da
         hordeo kaj metis ĝin sur ŝin, kaj ŝi iris en la urbon.<em class="versenr"> 16</em> Kiam ŝi
         alvenis al sia bopatrino, ĉi tiu demandis: Kiel la afero iras ĉe
         vi, mia filino? Kaj ŝi rakontis al ŝi ĉion, kion la viro faris al
         ŝi.<em class="versenr"> 17</em> Kaj ŝi diris plue: La ses mezurilojn da hordeo li ankaŭ
         donis al mi; ĉar li diris al mi: Ne revenu malplena al via
         bopatrino.<em class="versenr"> 18</em> Kaj ĉi tiu diris: Restu, mia filino, ĝis vi
         sciiĝos, kiel la afero finiĝis; ĉar tiu homo ne ripozos, ĝis la
         afero estos finita hodiaŭ.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Boaz iris al la pordego de la urbo kaj sidiĝis tie. Kaj jen
         preterpasas la parenco, pri kiu Boaz parolis. Kaj li diris:
         Alproksimiĝu kaj sidiĝu ĉi tie, vi, tia-tia. Tiu alproksimiĝis
         kaj sidiĝis.<em class="versenr"> 2</em> Kaj Boaz prenis dek virojn el la plejaĝuloj de la
         urbo, kaj diris: Sidiĝu ĉi tie. Kaj ili sidiĝis.<em class="versenr"> 3</em> Kaj li diris
         al la parenco: Tiun parcelon de la kampo, kiu apartenis al nia
         frato Elimeleĥ, vendas Naomi, kiu revenis el la lando de Moab;<em class="versenr"> 4</em> kaj mi decidis sciigi vin, dirante: Aĉetu en la ĉeesto de la
         loĝantoj kaj en la ĉeesto de la plejaĝuloj de mia popolo. Se vi
         volas elaĉeti, aĉetu nun; sed se vi ne volas elaĉeti, diru al mi,
         por ke mi sciu; ĉar ne ekzistas iu alia por aĉeti, krom vi, kaj
         mi estas via postproksimulo. Tiu diris: Mi volas elaĉeti.<em class="versenr"> 5</em> Tiam
         Boaz diris: Samtempe, kiam vi aĉetos la kampon el la mano de
         Naomi kaj de Rut, la Moabidino, edzino de la mortinto, vi ankaŭ
         prenos sur vin la devon restarigi la nomon de la mortinto al lia
         heredaĵo.<em class="versenr"> 6</em> Kaj la parenco diris: Mi ne povas elaĉeti al mi, por
         ke mi ne pereigu mian propran heredaĵon; elaĉetu al vi mian
         aĉetotaĵon, ĉar vere mi ne povas elaĉeti.<em class="versenr"> 7</em> Sed de la antikva
         tempo ekzistis kutimo en Izrael, pri elaĉetado kaj ŝanĝado, por
         firmigi ĉion: oni detiras sian ŝuon kaj donas ĝin al sia
         proksimulo; kaj tio estas la atesto en Izrael.<em class="versenr"> 8</em> La parenco diris
         al Boaz: Elaĉetu al vi; kaj li detiris sian ŝuon.<em class="versenr"> 9</em> Kaj Boaz
         diris al la plejaĝuloj kaj al la popolamaso: Hodiaŭ vi estas
         atestantoj, ke mi aĉetis el la mano de Naomi ĉion, kio apartenis
         al Elimeleĥ kaj al Kiljon kaj Maĥlon;<em class="versenr"> 10</em> kaj ankaŭ Ruton, la
         Moabidinon, la edzinon de Maĥlon, mi akiris al mi kiel edzinon,
         por restarigi la nomon de la mortinto al lia heredaĵo, por ke la
         nomo de la mortinto ne estingiĝu inter liaj fratoj kaj ĉe la
         pordego de lia loko; vi estas atestantoj hodiaŭ.<em class="versenr"> 11</em> Kaj la tuta
         ĉeestantaro, kiu troviĝis ĉe la pordego, kiel ankaŭ la
         plejaĝuloj, respondis: Ni estas atestantoj; la Eternulo faru, ke
         la virino, kiu envenas en vian domon, estu simila al Raĥel kaj
         Lea, kiuj ambaŭ starigis la domon de Izrael, kaj vi estu
         sukcesplena en Efrata kaj akiru bonan nomon en Bet-Leĥem;<em class="versenr"> 12</em> kaj
         via domo estu sukcesplena, simile al la domo de Perec, kiun
         naskis Tamar al Jehuda, el la idaro, kiun la Eternulo donos al vi
         de tiu junulino.<em class="versenr"> 13</em> Kaj Boaz prenis Ruton, kaj ŝi fariĝis lia
         edzino; kaj li envenis al ŝi, kaj la Eternulo donis al ŝi
         gravedecon, kaj ŝi naskis filon.<em class="versenr"> 14</em> Kaj la virinoj diris al
         Naomi: Benata estu la Eternulo, kiu ne lasis vin sen parenco
         hodiaŭ, kaj li estu fama en Izrael;<em class="versenr"> 15</em> kaj li estu al vi
         ĝojiganto, kaj prizorganto de via maljuneco; ĉar via bofilino,
         kiu amas vin kaj kiu estas al vi pli bona ol sep filoj, naskis
         lin.<em class="versenr"> 16</em> Kaj Naomi prenis la infanon kaj metis ĝin sur sian
         bruston kaj fariĝis ĝia vartistino.<em class="versenr"> 17</em> Kaj la najbarinoj donis al
         li nomon, dirante: Filo naskiĝis al Naomi; kaj ili nomis lin
         Obed. Li estas la patro de Jiŝaj, patro de David.
      </p>
      <p class="p"><em class="versenr"> 18</em> Kaj jen estas la generacioj de Perec: al Perec naskiĝis
         Ĥecron,<em class="versenr"> 19</em> al Ĥecron naskiĝis Ram, al Ram naskiĝis Aminadab,<em class="versenr"> 20</em> al Aminadab naskiĝis Naĥŝon, al Naĥŝon naskiĝis Salma,<em class="versenr"> 21</em> al
         Salma naskiĝis Boaz, al Boaz naskiĝis Obed,<em class="versenr"> 22</em> al Obed naskiĝis
         Jiŝaj, kaj al Jiŝaj naskiĝis David.
      </p>
      <hr>
      <div class="footer"><a href="libro_1sa.html">I. SAMUEL&nbsp;&gt;&gt;</a></div>
   </body>
</html>