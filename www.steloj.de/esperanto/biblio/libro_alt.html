<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>ALTA KANTO DE SALOMONO</title>
   </head>
   <body background="../bld/papero.jpg">
      <div class="header"><span class="header_left"><a href="libro_pre.html">&lt;&lt;&nbsp;PREDIKANTO</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">ALTA KANTO DE SALOMONO</h3>
      <div class="dist_chapter"></div>
      <h3 class="chapternr">1</h3>
      <p class="first_p">Alta kanto de Salomono.</p>
      <p class="indent">
         <p class="verse_indent"><span class="versenr_indent">2</span> <span class="versetext_indent">Ho, li kisu min per kisoj de sia buŝo!<br>
               Ĉar via amo estas pli bona, ol vino.</span></p>
         <p class="verse_indent"><span class="versenr_indent">3</span> <span class="versetext_indent">Ho, kiel bonodoras viaj aromaĵoj!<br>
               Via nomo similas al elverŝita oleo;<br>
               Tial la fraŭlinoj amas vin.</span></p>
         <p class="verse_indent"><span class="versenr_indent">4</span> <span class="versetext_indent">Altiru min; ni postkuros vin.<br>
               La reĝo envenigu min en siajn ĉambrojn;<br>
               Ho, ni ĝojos kaj gajiĝos kun vi;<br>
               Ni memoros vian amon pli, ol vinon;<br>
               Sincere oni amas vin.</span></p>
      </p>
      <p class="indent">
         <p class="verse_indent"><span class="versenr_indent">5</span> <span class="versetext_indent">Mi estas nigra, tamen beleta,<br>
               Ho filinoj de Jerusalem,<br>
               Kiel la tendoj de Kedar,<br>
               Kiel la tapetoj de Salomono.</span></p>
         <p class="verse_indent"><span class="versenr_indent">6</span> <span class="versetext_indent">Ne rigardu min, ke mi estas nigreta:<br>
               La suno min brulkolorigis.<br>
               La filoj de mia patrino koleris kontraŭ mi;<br>
               Ili faris min gardistino de la vinberĝardenoj;<br>
               Mian propran vinberĝardenon mi ne gardis.</span></p>
         <p class="verse_indent"><span class="versenr_indent">7</span> <span class="versetext_indent">Diru al mi, ho vi, kiun mia animo amas,<br>
               Kie vi paŝtas, kie vi ripozigas vian brutaron tagmeze:<br>
               Kial mi similu al vagistino<br>
               Ĉe la brutaroj de viaj kamaradoj?</span></p>
      </p>
      <p class="indent">
         <p class="verse_indent"><span class="versenr_indent">8</span> <span class="versetext_indent">Se vi ne scias tion, ho belulino inter virinoj,<br>
               Sekvu la paŝojn de la ŝafaro,<br>
               Kaj paŝtu viajn kapridojn ĉe la tendoj de la paŝtistoj.</span></p>
      </p>
      <p class="indent">
         <p class="verse_indent"><span class="versenr_indent">9</span> <span class="versetext_indent">Al la ĉevalino en la ĉaroj de Faraono<br>
               Mi komparas vin, ho mia amatino.</span></p>
         <p class="verse_indent"><span class="versenr_indent">10</span> <span class="versetext_indent">Belaj estas viaj vangoj sub la orelringoj,<br>
               Via kolo sub la laĉoj de perloj.</span></p>
         <p class="verse_indent"><span class="versenr_indent">11</span> <span class="versetext_indent">Orajn orelringojn ni faros al vi,<br>
               Kun arĝentaj enkrustaĵoj.</span></p>
      </p>
      <p class="indent">
         <p class="verse_indent"><span class="versenr_indent">12</span> <span class="versetext_indent">Dum la reĝo sidas ĉe la festotablo,<br>
               Mia nardo bonodoras.</span></p>
         <p class="verse_indent"><span class="versenr_indent">13</span> <span class="versetext_indent">Kiel fasko de mirho, restanta inter miaj mamoj,<br>
               Estas al mi mia amato.</span></p>
         <p class="verse_indent"><span class="versenr_indent">14</span> <span class="versetext_indent">Kiel floraro de kofero estas por mi mia amato,<br>
               En la vinberĝardenoj de En-Gedi.</span></p>
      </p>
      <p class="indent">
         <p class="verse_indent"><span class="versenr_indent">15</span> <span class="versetext_indent">Ho, vi estas bela, mia amatino; ho, vi estas ja bela;<br>
               Viaj okuloj estas kiel ĉe kolomboj.</span></p>
      </p>
      <p class="indent">
         <p class="verse_indent"><span class="versenr_indent">16</span> <span class="versetext_indent">Ho, vi estas bela, mia amato, kaj ĉarma;<br>
               Nia lito estas kiel freŝaj herboj;</span></p>
         <p class="verse_indent"><span class="versenr_indent">17</span> <span class="versetext_indent">La traboj de nia domo estas cedraj,<br>
               Niaj ĉevronoj estas abiaj.</span></p>
      </p>
      <div class="dist_chapter"></div>
      <h3 class="chapternr">2</h3>
      <p class="indent">
         <p class="indent_first">Mi estas la lilio de Ŝaron,<br>
            La rozo de la valoj.
         </p>
      </p>
      <p class="indent">
         <p class="verse_indent"><span class="versenr_indent">2</span> <span class="versetext_indent">Kiel rozo inter la dornoj,<br>
               Tiel estas mia amatino inter la knabinoj.</span></p>
      </p>
      <p class="indent">
         <p class="verse_indent"><span class="versenr_indent">3</span> <span class="versetext_indent">Kiel pomarbo inter arboj nefruktaj,<br>
               Tiel estas mia amato inter la junuloj.<br>
               Mi sopiris al lia ombro, jen mi sidiĝis;<br>
               Kaj liaj fruktoj estas bongustaj al mia palato.</span></p>
         <p class="verse_indent"><span class="versenr_indent">4</span> <span class="versetext_indent">Li enkonduku min en vindomon,<br>
               Kaj lia standardo super mi estu la amo.</span></p>
         <p class="verse_indent"><span class="versenr_indent">5</span> <span class="versetext_indent">Plifortigu min per vinberkuko,<br>
               Refreŝigu min per pomsuko;<br>
               Ĉar mi estas malsana de amo.</span></p>
         <p class="verse_indent"><span class="versenr_indent">6</span> <span class="versetext_indent">Lia maldekstra mano estu sub mia kapo,<br>
               Lia dekstra ĉirkaŭprenu min.</span></p>
      </p>
      <p class="indent">
         <p class="verse_indent"><span class="versenr_indent">7</span> <span class="versetext_indent">Mi ĵurligas vin, ho filinoj de Jerusalem,<br>
               Je la gazeloj aŭ la cervoj de la kampo:<br>
               Ne veku nek sendormigu la amatinon,<br>
               Ĝis ŝi mem volos.</span></p>
      </p>
      <p class="indent">
         <p class="verse_indent"><span class="versenr_indent">8</span> <span class="versetext_indent">Ho, jen estas la voĉo de mia amato! Ho, jen li venas,<br>
               Rapidante sur la montoj, saltante sur la altaĵoj.</span></p>
         <p class="verse_indent"><span class="versenr_indent">9</span> <span class="versetext_indent">Mia amato similas al gazelo aŭ al cervo.<br>
               Ho, jen li staras post nia muro,<br>
               Rigardante tra la fenestro,<br>
               Sin montrante ĉe la krado.</span></p>
         <p class="verse_indent"><span class="versenr_indent">10</span> <span class="versetext_indent">Mia amato vokas, li parolas al mi:<br>
               Leviĝu, mia amatino, mia belulino, ho venu;</span></p>
         <p class="verse_indent"><span class="versenr_indent">11</span> <span class="versetext_indent">Ĉar la vintro jam forpasis,<br>
               La pluvo pasis kaj malaperis;</span></p>
         <p class="verse_indent"><span class="versenr_indent">12</span> <span class="versetext_indent">La floroj jam estas sur la tero;<br>
               La kantosezono jam alvenis,<br>
               Kaj la voĉo de la turto jam aŭdiĝas en nia lando;</span></p>
         <p class="verse_indent"><span class="versenr_indent">13</span> <span class="versetext_indent">La figarbo jam maturigas siajn fruktetojn,<br>
               La vinbertrunkoj siajn vinberetojn,<br>
               Kiuj jam bonodoras.<br>
               Leviĝu, mia amatino, mia belulino, kaj venu.</span></p>
         <p class="verse_indent"><span class="versenr_indent">14</span> <span class="versetext_indent">Ho mia kolombino, en la krevaĵoj de la roko, en la kaŝejo de<br>
               la rokkrutaĵo,<br>
               Montru al mi vian aspekton, aŭdigu al mi vian voĉon;<br>
               Ĉar via voĉo estas dolĉa, kaj via aspekto estas bela.</span></p>
         <p class="verse_indent"><span class="versenr_indent">15</span> <span class="versetext_indent">Kaptu al ni la ŝakalojn, la malgrandajn ŝakalojn,<br>
               La detruantojn de la vinberĝardenoj,<br>
               Kiam niaj vinberĝardenoj burĝonas.</span></p>
         <p class="verse_indent"><span class="versenr_indent">16</span> <span class="versetext_indent">Mia amato apartenas al mi,<br>
               Kaj mi apartenas al li,<br>
               Kiu paŝtas inter la rozoj.</span></p>
         <p class="verse_indent"><span class="versenr_indent">17</span> <span class="versetext_indent">Ĝis la tago malvarmetiĝos kaj la ombroj forkuros,<br>
               Turnu vin, ho amato, similiĝu al gazelo aŭ al cervo<br>
               Sur la montoj de aromaĵoj.</span></p>
      </p>
      <div class="dist_chapter"></div>
      <h3 class="chapternr">3</h3>
      <p class="indent">
         <p class="indent_first">Sur mia kuŝejo dum la nokto mi serĉis tiun, kiun mia animo<br>
            amas;<br>
            Mi serĉis lin, sed mi lin ne trovis.
         </p>
         <p class="verse_indent"><span class="versenr_indent">2</span> <span class="versetext_indent">Mi leviĝos, kaj irados tra la urbo;<br>
               Sur la stratoj kaj placoj mi serĉos tiun, kiun mia animo<br>
               amas;<br>
               Mi serĉis lin, sed mi lin ne trovis.</span></p>
         <p class="verse_indent"><span class="versenr_indent">3</span> <span class="versetext_indent">La gardistoj, kiuj iradas tra la urbo, renkontis min,<br>
               Al ili mi demandis: Ĉu vi vidis tiun, kiun mia animo amas?</span></p>
         <p class="verse_indent"><span class="versenr_indent">4</span> <span class="versetext_indent">Kiam mi nur ekforiris de ili,<br>
               Mi renkontis tiun, kiun mia animo amas;<br>
               Mi tenis lin, kaj ne delasis lin,<br>
               Ĝis mi enkondukis lin en la domon de mia patrino,<br>
               Kaj en la ĉambron de ŝi, kiu naskis min.</span></p>
      </p>
      <p class="indent">
         <p class="verse_indent"><span class="versenr_indent">5</span> <span class="versetext_indent">Mi ĵurligas vin, ho filinoj de Jerusalem,<br>
               Je la gazeloj aŭ cervoj de la kampo:<br>
               Ne veku nek sendormigu la amatinon,<br>
               Ĝis ŝi mem volos.</span></p>
      </p>
      <p class="indent">
         <p class="verse_indent"><span class="versenr_indent">6</span> <span class="versetext_indent">Kiu estas ŝi, kiu venas el la dezerto, kiel kolono de fumo<br>
               Parfumita per mirho kaj olibano,<br>
               Per ĉiaj pudroj de la parfumisto?</span></p>
         <p class="verse_indent"><span class="versenr_indent">7</span> <span class="versetext_indent">Jen estas la lito de Salomono!<br>
               Sesdek fortuloj ĉirkaŭas ĝin<br>
               El la fortuloj de Izrael,</span></p>
         <p class="verse_indent"><span class="versenr_indent">8</span> <span class="versetext_indent">Ĉiuj tenantaj glavojn, kompetentaj batalantoj;<br>
               Ĉiu portas sian glavon ĉe sia femuro,<br>
               Pro la teruro de la nokto.</span></p>
         <p class="verse_indent"><span class="versenr_indent">9</span> <span class="versetext_indent">Edziĝan liton el la ligno de Lebanon<br>
               Konstruis al si la reĝo Salomono.</span></p>
         <p class="verse_indent"><span class="versenr_indent">10</span> <span class="versetext_indent">Ĝiajn kolonojn li konstruis el arĝento,<br>
               La ĉarpentaĵon el oro, la tegaĵon el purpuro;<br>
               La interno estas pavimita per la amo de la filinoj de<br>
               Jerusalem.</span></p>
         <p class="verse_indent"><span class="versenr_indent">11</span> <span class="versetext_indent">Iru tien, ho filinoj de Cion, kaj vidu la reĝon Salomono,<br>
               Vestitan per la krono, per kiu lia patrino kronis lin en la<br>
               tago de lia edziĝofesto,<br>
               En la tago de la ĝojo de lia koro.</span></p>
      </p>
      <div class="dist_chapter"></div>
      <h3 class="chapternr">4</h3>
      <p class="indent">
         <p class="indent_first">Vi estas bela, mia amatino, vi estas bela;<br>
            Viaj okuloj estas kolombaj, malantaŭ via vualo.<br>
            Viaj haroj estas kiel aro da kaprinoj,<br>
            Deirantaj sur la deklivo de la monto Gilead.
         </p>
         <p class="verse_indent"><span class="versenr_indent">2</span> <span class="versetext_indent">Viaj dentoj estas kiel tondotaj ŝafinoj,<br>
               Kiuj elvenas el la lavejo;<br>
               Ĉiuj estas en paroj,<br>
               Kaj ne mankas eĉ unu el ili.</span></p>
         <p class="verse_indent"><span class="versenr_indent">3</span> <span class="versetext_indent">Viaj lipoj estas kiel ruĝa fadeno,<br>
               Kaj via elparolado estas bela;<br>
               Kiel peco de granato, viaj vangoj aspektas<br>
               Malantaŭ via vualo.</span></p>
         <p class="verse_indent"><span class="versenr_indent">4</span> <span class="versetext_indent">Via kolo estas kiel la turo de David, kiu estas konstruita<br>
               kiel armiltenejo;<br>
               Mil ŝildoj pendas sur ĝi,<br>
               Ĉiuj ŝildoj de la potenculoj.</span></p>
         <p class="verse_indent"><span class="versenr_indent">5</span> <span class="versetext_indent">Viaj du mamoj estas kiel du cervidoj, ĝemeloj de gazelino,<br>
               Kiuj sin paŝtas inter la rozoj.</span></p>
         <p class="verse_indent"><span class="versenr_indent">6</span> <span class="versetext_indent">Ĝis la tago malvarmetiĝos kaj la ombroj forkuros,<br>
               Mi foriros al la monto de mirho kaj al la altaĵo de olibano.</span></p>
         <p class="verse_indent"><span class="versenr_indent">7</span> <span class="versetext_indent">Via tutaĵo estas bela, mia amatino;<br>
               Vi ne havas difekton.</span></p>
      </p>
      <p class="indent">
         <p class="verse_indent"><span class="versenr_indent">8</span> <span class="versetext_indent">Kun mi el Lebanon venu, ho mia fianĉino,<br>
               Kun mi el Lebanon;<br>
               Rigardu malsupren de la pinto de Amana,<br>
               De la pinto de Senir kaj Ĥermon,<br>
               El la kavernoj de la leonoj,<br>
               De la montoj de la leopardoj.</span></p>
         <p class="verse_indent"><span class="versenr_indent">9</span> <span class="versetext_indent">Vi kortuŝis min, mia fratino, mia fianĉino;<br>
               Vi kortuŝis min per unu ekrigardo de viaj okuloj,<br>
               Per unu ĉeno de sur via kolo.</span></p>
         <p class="verse_indent"><span class="versenr_indent">10</span> <span class="versetext_indent">Kiel bela estas via amo, mia fratino, mia fianĉino!<br>
               Ho, kiom pli bona estas via amo, ol vino!<br>
               Kaj la bonodoro de viaj parfumaĵoj estas pli bona, ol ĉiaj<br>
               aromaĵoj!</span></p>
         <p class="verse_indent"><span class="versenr_indent">11</span> <span class="versetext_indent">Mielo gutadas el viaj lipoj, ho mia fianĉino;<br>
               Mielo kaj lakto kuŝas sub via lango;<br>
               Kaj la bonodoro de viaj vestoj estas kiel la bonodoro de<br>
               Lebanon.</span></p>
         <p class="verse_indent"><span class="versenr_indent">12</span> <span class="versetext_indent">Vi estas ĝardeno ŝlosita, ho mia fratino, mia fianĉino;<br>
               Vi estas fonto ŝlosita, puto sigelita.</span></p>
         <p class="verse_indent"><span class="versenr_indent">13</span> <span class="versetext_indent">Viaj kreskaĵoj estas paradizo de granatoj kun multevaloraj<br>
               fruktoj,<br>
               Plena de koferoj kaj nardoj;</span></p>
         <p class="verse_indent"><span class="versenr_indent">14</span> <span class="versetext_indent">Nardo kaj safrano;<br>
               Kano kaj cinamo, kun ĉiuspecaj olibanarboj;<br>
               Mirho kaj aloo kaj la plej delikataj aromaĵoj;</span></p>
         <p class="verse_indent"><span class="versenr_indent">15</span> <span class="versetext_indent">Ĝardenfonto, puto de vivanta akvo,<br>
               Kaj riveretoj elfluantaj el Lebanon.</span></p>
      </p>
      <p class="indent">
         <p class="verse_indent"><span class="versenr_indent">16</span> <span class="versetext_indent">Vekiĝu, ho norda vento, venu, ho suda vento;<br>
               Trablovu mian ĝardenon, ke ĝiaj aromaĵoj elfluu.<br>
               Venu mia amato en sian ĝardenon<br>
               Kaj manĝu ĝiajn multevalorajn fruktojn.</span></p>
      </p>
      <div class="dist_chapter"></div>
      <h3 class="chapternr">5</h3>
      <p class="indent">
         <p class="indent_first">Mi venis en mian ĝardenon, mia fratino, mia fianĉino;<br>
            Mi deŝiris mian mirhon kaj miajn aromaĵojn;<br>
            Mi manĝis mian mielĉelaron, kiel ankaŭ mian mielon;<br>
            Mi trinkis mian vinon, kiel ankaŭ mian lakton.<br>
            Manĝu, ho miaj kamaradoj;<br>
            Drinku kaj ebriiĝu, ho miaj amikoj.
         </p>
      </p>
      <p class="indent">
         <p class="verse_indent"><span class="versenr_indent">2</span> <span class="versetext_indent">Mi dormis, sed mia koro estis maldorma;<br>
               Jen estas la voĉo de mia amato, jen li ekfrapas:<br>
               Malfermu al mi, ho mia fratino, mia amatino, mia kolombino,<br>
               mia virtulino;<br>
               Ĉar mia kapo estas plena de roso,<br>
               Miaj harbukloj de la gutoj de la nokto.</span></p>
         <p class="verse_indent"><span class="versenr_indent">3</span> <span class="versetext_indent">Mi jam demetis mian ĥitonon; kial mi ĝin denove surmetu?<br>
               Mi jam lavis miajn piedojn; kial mi ilin malpurigu?</span></p>
         <p class="verse_indent"><span class="versenr_indent">4</span> <span class="versetext_indent">Mia amato etendis sian manon tra la truo,<br>
               Kaj mia interno kompatis lin.</span></p>
         <p class="verse_indent"><span class="versenr_indent">5</span> <span class="versetext_indent">Mi leviĝis, por malfermi al mia amato;<br>
               Kaj de miaj manoj gutis mirho,<br>
               Kaj miaj fingroj estis malsekaj de mirha fluidaĵo,<br>
               Sur la riglilo de la seruro.</span></p>
         <p class="verse_indent"><span class="versenr_indent">6</span> <span class="versetext_indent">Mi malfermis al mia amato;<br>
               Sed mia amato forturniĝis kaj malaperis.<br>
               Mia animo tremis, dum li parolis;<br>
               Mi lin serĉis, sed mi lin ne trovis;<br>
               Mi vokis lin, sed li ne respondis al mi.</span></p>
         <p class="verse_indent"><span class="versenr_indent">7</span> <span class="versetext_indent">La gardistoj, kiuj ĉirkaŭas la urbon, renkontis min,<br>
               Ili batis kaj vundis min;<br>
               La gardistoj de la muroj deprenis de mi la kovrotukon.</span></p>
         <p class="verse_indent"><span class="versenr_indent">8</span> <span class="versetext_indent">Mi ĵurligas vin, ho filinoj de Jerusalem, se vi renkontos<br>
               mian amaton,<br>
               Ho, kion vi diros al li? ke mi estas malsana de amo.</span></p>
      </p>
      <p class="indent">
         <p class="verse_indent"><span class="versenr_indent">9</span> <span class="versetext_indent">Per kio diferencas via amato de aliaj amatoj,<br>
               Ho belulino inter virinoj?<br>
               Per kio diferencas via amato de aliaj amatoj,<br>
               Ke vi tiele ĵurligas nin?</span></p>
      </p>
      <p class="indent">
         <p class="verse_indent"><span class="versenr_indent">10</span> <span class="versetext_indent">Mia amato estas blanka kaj ruĝa,<br>
               Distinginda inter dekmilo.</span></p>
         <p class="verse_indent"><span class="versenr_indent">11</span> <span class="versetext_indent">Lia kapo estas pura oro;<br>
               Liaj haroj estas buklitaj, nigraj kiel korvo;</span></p>
         <p class="verse_indent"><span class="versenr_indent">12</span> <span class="versetext_indent">Liaj okuloj estas kiel kolomboj ĉe la akvotorentoj;<br>
               Lavitaj per lakto, orname enkadrigitaj;</span></p>
         <p class="verse_indent"><span class="versenr_indent">13</span> <span class="versetext_indent">Liaj vangoj estas kiel bedoj de aromaĵoj, kiel kesto de<br>
               ŝmiraĵisto;<br>
               Liaj lipoj estas kiel rozoj, ili gutadas fluidan mirhon;</span></p>
         <p class="verse_indent"><span class="versenr_indent">14</span> <span class="versetext_indent">Liaj manoj estas kiel oraj ringoj, kadritaj per topazoj;<br>
               Lia korpo estas ebura, enkrustita per safiroj;</span></p>
         <p class="verse_indent"><span class="versenr_indent">15</span> <span class="versetext_indent">Liaj kruroj estas kiel marmoraj kolonoj, enfiksitaj en bazoj<br>
               el pura oro;<br>
               Lia aspekto estas kiel Lebanon, majesta kiel cedroj;</span></p>
         <p class="verse_indent"><span class="versenr_indent">16</span> <span class="versetext_indent">Lia palato estas dolĉaĵoj; lia tutaĵo estas tre aminda.<br>
               Tia estas mia amato, kaj tia estas mia kamarado,<br>
               Ho filinoj de Jerusalem.</span></p>
      </p>
      <div class="dist_chapter"></div>
      <h3 class="chapternr">6</h3>
      <p class="indent">
         <p class="indent_first">Kien foriris via amato,<br>
            Ho belulino inter virinoj?<br>
            Kien forturniĝis via amato,<br>
            Por ke ni lin serĉu kun vi?
         </p>
      </p>
      <p class="indent">
         <p class="verse_indent"><span class="versenr_indent">2</span> <span class="versetext_indent">Mia amato iris en sian ĝardenon, al la bedoj de aromaĵoj,<br>
               Por paŝti en la ĝardenoj kaj kolekti rozojn.</span></p>
         <p class="verse_indent"><span class="versenr_indent">3</span> <span class="versetext_indent">Mi apartenas al mia amato, kaj mia amato apartenas al mi;<br>
               Tiu, kiu paŝtas inter la rozoj.</span></p>
      </p>
      <p class="indent">
         <p class="verse_indent"><span class="versenr_indent">4</span> <span class="versetext_indent">Ho, mia amatino, vi estas bela kiel Tirca,<br>
               Agrabla kiel Jerusalem,<br>
               Terura kiel batalantaj taĉmentoj.</span></p>
         <p class="verse_indent"><span class="versenr_indent">5</span> <span class="versetext_indent">Forturnu la okulojn for de mi,<br>
               Ĉar ili venkas min.<br>
               Viaj haroj estas kiel aro da kaprinoj,<br>
               Deirantaj sur la deklivo de la monto Gilead.</span></p>
         <p class="verse_indent"><span class="versenr_indent">6</span> <span class="versetext_indent">Viaj dentoj estas kiel aro da ŝafinoj,<br>
               Kiuj elvenas el la lavejo;<br>
               Ĉiuj estas en paroj,<br>
               Kaj ne mankas eĉ unu el ili.</span></p>
         <p class="verse_indent"><span class="versenr_indent">7</span> <span class="versetext_indent">Kiel peco de granato, viaj vangoj aspektas<br>
               Malantaŭ via vualo.</span></p>
         <p class="verse_indent"><span class="versenr_indent">8</span> <span class="versetext_indent">Da reĝinoj ekzistas sesdek, kaj okdeko da kromvirinoj,<br>
               Kaj la junulinoj estas sennombraj.</span></p>
         <p class="verse_indent"><span class="versenr_indent">9</span> <span class="versetext_indent">Sed unu sola estas mia kolombino, mia virtulino;<br>
               Ŝi estas la sola ĉe sia patrino,<br>
               La elektita de sia naskintino;<br>
               La filinoj vidis ŝin, kaj nomas ŝin feliĉulino;<br>
               La reĝinoj kaj la kromvirinoj laŭdas ŝin, dirante:</span></p>
      </p>
      <p class="indent">
         <p class="verse_indent"><span class="versenr_indent">10</span> <span class="versetext_indent">Kiu estas ŝi, kiu aspektas kiel la matenruĝo,<br>
               Bela kiel la luno,<br>
               Hela kiel la suno,<br>
               Terura kiel batalantaj taĉmentoj?</span></p>
      </p>
      <p class="indent">
         <p class="verse_indent"><span class="versenr_indent">11</span> <span class="versetext_indent">Mi iris en la nuksarban ĝardenon,<br>
               Por trarigardi la verdajn kreskaĵojn de la valo,<br>
               Por vidi, ĉu la vinbertrunko burĝonas, ĉu la granatarboj<br>
               floras.</span></p>
         <p class="verse_indent"><span class="versenr_indent">12</span> <span class="versetext_indent">Tiam mi ankoraŭ ne sciis,<br>
               Ke mia animo elektos min por la ĉaroj de la nobeloj de mia<br>
               popolo.</span></p>
      </p>
      <p class="indent">
         <p class="verse_indent"><span class="versenr_indent">13</span> <span class="versetext_indent">Turniĝu, turniĝu, ho Ŝulamit;<br>
               Turniĝu, turniĝu, ke ni rigardu vin.</span></p>
      </p>
      <p class="indent">
         <p class="verse_indent_cont">Kial vi volas rigardi Ŝulamiton tiel,<br>
            Kiel oni rigardas la dancadon de la taĉmentoj?
         </p>
      </p>
      <div class="dist_chapter"></div>
      <h3 class="chapternr">7</h3>
      <p class="indent">
         <p class="indent_first">Kiel belaj estas viaj paŝoj en sandaloj, ho filino de<br>
            princo!<br>
            La svingado de viaj femuroj estas kiel ĉenringoj,<br>
            Majstre ellaboritaj.
         </p>
         <p class="verse_indent"><span class="versenr_indent">2</span> <span class="versetext_indent">Via umbiliko estas kiel ronda pokalo,<br>
               Al kiu trinkaĵo ne mankas;<br>
               Via ventro estas kiel amaso da tritiko ĉirkaŭita de rozoj;</span></p>
         <p class="verse_indent"><span class="versenr_indent">3</span> <span class="versetext_indent">Viaj du mamoj estas kiel du cervidoj,<br>
               Ĝemeloj de gazelino;</span></p>
         <p class="verse_indent"><span class="versenr_indent">4</span> <span class="versetext_indent">Via kolo estas kiel turo el eburo;<br>
               Viaj okuloj kiel la lagetoj en Ĥeŝbon, ĉe la pordego de Bat-<br>
               Rabim;<br>
               Via nazo estas kiel la turo de Lebanon rigardanta Damaskon;</span></p>
         <p class="verse_indent"><span class="versenr_indent">5</span> <span class="versetext_indent">Via kapo sur vi estas kiel Karmel,<br>
               Kaj la harbukloj de via kapo kiel la purpura robo de la<br>
               reĝo, falde kunligita.</span></p>
         <p class="verse_indent"><span class="versenr_indent">6</span> <span class="versetext_indent">Kiel bela kaj kiel ĉarma estas mia amatino inter la<br>
               plezuroj!</span></p>
         <p class="verse_indent"><span class="versenr_indent">7</span> <span class="versetext_indent">Via staturo similas la palmotrunkon,<br>
               Kaj viaj mamoj la vinberarojn.</span></p>
         <p class="verse_indent"><span class="versenr_indent">8</span> <span class="versetext_indent">Mi diris: Mi suprengrimpos la palmotrunkon kaj teniĝos je<br>
               ĝiaj branĉoj;<br>
               Kaj viaj mamoj estu kiel la penikoj de la vinbertrunko,<br>
               Kaj la bonodoro de via nazo kiel la bonodoro de citronoj;</span></p>
         <p class="verse_indent"><span class="versenr_indent">9</span> <span class="versetext_indent">Kaj via palato kiel vino bongusta,<br>
               Kiu englitiĝas ĉarmege kaj glate,<br>
               Kiu paroligas la lipojn de la dormantoj.</span></p>
      </p>
      <p class="indent">
         <p class="verse_indent"><span class="versenr_indent">10</span> <span class="versetext_indent">Mi apartenas al mia amato,<br>
               Kaj li sin tiras al mi.</span></p>
         <p class="verse_indent"><span class="versenr_indent">11</span> <span class="versetext_indent">Venu, mia amato, ni eliru sur la kamparon;<br>
               Ni enloĝiĝu en la vilaĝoj.</span></p>
         <p class="verse_indent"><span class="versenr_indent">12</span> <span class="versetext_indent">Frumatene ni iru al la vinberĝardenoj;<br>
               Ni rigardu, ĉu la vinbertrunko jam burĝonis,<br>
               Ĉu ĝiaj floroj jam malfermiĝis,<br>
               Ĉu la granatarboj jam floras;<br>
               Tie mi donos al vi mian amon.</span></p>
         <p class="verse_indent"><span class="versenr_indent">13</span> <span class="versetext_indent">La mandragoroj jam bonodoras,<br>
               Kaj apud nia enirejo troviĝas delikataj fruktoj ĉiuspecaj,<br>
               fruaj kaj malfruaj,<br>
               Kiujn mi provizis por vi, ho mia amato!</span></p>
      </p>
      <div class="dist_chapter"></div>
      <h3 class="chapternr">8</h3>
      <p class="indent">
         <p class="indent_first">Ho, se vi estus al mi kiel frato,<br>
            Kiu suĉis la mamojn de mia patrino!<br>
            Se mi renkontus vin ekstere, mi kisus vin;<br>
            Kaj tamen neniu malestimus min.
         </p>
         <p class="verse_indent"><span class="versenr_indent">2</span> <span class="versetext_indent">Mi gvidus vin, mi enkondukus vin en la domon de mia patrino;<br>
               Vi instruus min,<br>
               Kaj mi trinkigus al vi la spicitan vinon kaj la granatsukon.</span></p>
         <p class="verse_indent"><span class="versenr_indent">3</span> <span class="versetext_indent">Lia maldekstra mano estu sub mia kapo,<br>
               Kaj lia dekstra ĉirkaŭprenu min!</span></p>
      </p>
      <p class="indent">
         <p class="verse_indent"><span class="versenr_indent">4</span> <span class="versetext_indent">Mi ĵurligas vin, ho filinoj de Jerusalem,<br>
               Ne veku nek sendormigu la amatinon,<br>
               Ĝis ŝi mem volos.</span></p>
      </p>
      <p class="indent">
         <p class="verse_indent"><span class="versenr_indent">5</span> <span class="versetext_indent">Kiu estas ŝi, kiu venas el la dezerto,<br>
               Sin apogante sur sia amato?</span></p>
      </p>
      <p class="indent">
         <p class="verse_indent_cont">Sub la pomarbo mi vekis vin;<br>
            Tie, kie via patrino vin naskis,<br>
            Kie vin naskis via naskintino.
         </p>
      </p>
      <p class="indent">
         <p class="verse_indent"><span class="versenr_indent">6</span> <span class="versetext_indent">Konservu min kiel sigelon en via koro, kiel sigelon sur via<br>
               brako;<br>
               Ĉar la amo estas forta kiel la morto;<br>
               La ĵaluzo estas nefleksebla kiel Ŝeol;<br>
               Ĝiaj brulaĵoj estas brulaĵoj de fajro,<br>
               La flamo de la Eternulo.</span></p>
         <p class="verse_indent"><span class="versenr_indent">7</span> <span class="versetext_indent">Granda akvo ne povas estingi la amon,<br>
               Kaj riveroj ne povas superakvi ĝin;<br>
               Se homo proponus doni la tutan havaĵon de sia domo por la<br>
               amo,<br>
               Oni malestime lin forpuŝus.</span></p>
         <p class="verse_indent"><span class="versenr_indent">8</span> <span class="versetext_indent">Nia fratino ankoraŭ estas malgranda,<br>
               Kaj mamojn ŝi ankoraŭ ne havas;<br>
               Kion ni faros al nia fratino,<br>
               Kiam oni svatos ŝin?</span></p>
         <p class="verse_indent"><span class="versenr_indent">9</span> <span class="versetext_indent">Se ŝi estos muro, ni konstruos sur ŝi arĝentan palacon;<br>
               Kaj se ŝi estos pordo, ni ĉirkaŭbaros ŝin per traboj el<br>
               cedro.</span></p>
      </p>
      <p class="indent">
         <p class="verse_indent"><span class="versenr_indent">10</span> <span class="versetext_indent">Mi estas muro, kaj miaj mamoj kiel turoj;<br>
               Mi jam estis al li kiel iu, kiu trovis favoron.</span></p>
         <p class="verse_indent"><span class="versenr_indent">11</span> <span class="versetext_indent">Salomono posedis vinberĝardenon en Baal-Hamon;<br>
               Li luigis la vinberĝardenon al gardistoj;<br>
               Ĉiu devas alporti milon da arĝentaj moneroj pro ĝiaj<br>
               fruktoj.</span></p>
         <p class="verse_indent"><span class="versenr_indent">12</span> <span class="versetext_indent">Mia propra vinberĝardeno estas antaŭ mi.<br>
               La milon al vi, ho Salomono,<br>
               Kaj ducent al la gardistoj de ĝiaj fruktoj.</span></p>
      </p>
      <p class="indent">
         <p class="verse_indent"><span class="versenr_indent">13</span> <span class="versetext_indent">Ho vi, loĝantino de la ĝardenoj,<br>
               La kamaradoj volas aŭskulti vian voĉon;<br>
               Al mi ĝin aŭdigu.</span></p>
      </p>
      <p class="indent">
         <p class="verse_indent"><span class="versenr_indent">14</span> <span class="versetext_indent">Forkuru, ho mia amato,<br>
               Kaj similiĝu al gazelo aŭ al cervo<br>
               Sur la montoj de aromaĵoj.</span></p>
      </p>
      <hr>
      <div class="footer"><a href="libro_jes.html">JESAJA&nbsp;&gt;&gt;</a></div>
   </body>
</html>