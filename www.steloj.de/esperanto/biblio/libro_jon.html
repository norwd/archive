<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>JONA</title>
   </head>
   <body background="../bld/papero.jpg">
      <div class="header"><span class="header_left"><a href="libro_oba.html">&lt;&lt;&nbsp;OBADJA</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">JONA</h3>
      <div class="dist_chapter"></div>
      <h3 class="chapternr">1</h3>
      <p class="first_p">Aperis vorto de la Eternulo al Jona, filo de Amitaj, dirante:<em class="versenr"> 2</em> Leviĝu, iru en la grandan urbon Nineve, kaj prediku kontraŭ ĝi;
         ĉar iliaj malbonagoj leviĝis antaŭ Min.<em class="versenr"> 3</em> Sed Jona leviĝis, por
         forkuri de antaŭ la Eternulo en Tarŝiŝon; li iris en Jafon,
         trovis ŝipon, forirontan al Tarŝiŝ, pagis pro la vojaĝo, kaj
         eniris en ĝin, por veturi kun ili al Tarŝiŝ, for de la Eternulo.<em class="versenr"> 4</em> Sed la Eternulo sendis grandan venton sur la maron, kaj sur la
         maro fariĝis granda ventego, kaj oni pensis, ke la ŝipo pereos.<em class="versenr"> 5</em> La ŝipanoj ektimis kaj komencis voki ĉiu al sia dio; kaj la
         objektojn, kiuj troviĝis en la ŝipo, oni ĵetis en la maron, por
         malpligrandigi la pezon. Sed Jona iris malsupren, en la internon
         de la ŝipo, kuŝiĝis, kaj endormiĝis.<em class="versenr"> 6</em> Kaj aliris al li la
         ŝipestro, kaj diris al li: Kial vi dormas? leviĝu, kaj voku al
         via Dio; eble Dio rememoros pri ni, kaj ni ne pereos.<em class="versenr"> 7</em> Kaj oni
         diris unu al alia: Ni lotu, por ke ni eksciu, pro kiu trafis nin
         ĉi tiu malfeliĉo. Ili lotis, kaj la loto trafis Jonan.<em class="versenr"> 8</em> Tiam ili
         diris al li: Vi, pro kiu nin trafis ĉi tiu malfeliĉo, diru al ni,
         per kio vi vin okupas? de kie vi venis? kie estas via lando? kaj
         el kiu popolo vi estas?<em class="versenr"> 9</em> Kaj li respondis al ili: Mi estas
         Hebreo: mi respektas la Eternulon, Dion de la ĉielo, kiu kreis la
         maron kaj la sekteron.<em class="versenr"> 10</em> Tiam tiuj homoj ektimis per granda
         timo, kaj diris al li: Kion vi faris? Ĉar tiuj homoj eksciis, ke
         li forkuris de antaŭ la Eternulo, kiel li mem diris al ili.<em class="versenr"> 11</em> Kaj ili diris al li: Kion ni faru kun vi, por ke la maro kvietiĝu
         por ni? ĉar la maro fariĝis ĉiam pli kaj pli malkvieta.<em class="versenr"> 12</em> Li
         respondis al ili: Prenu min, kaj ĵetu min en la maron; tiam la
         maro kvietiĝos por vi; ĉar mi scias, ke pro mi trafis vin ĉi tiu
         granda ventego.<em class="versenr"> 13</em> La homoj forte ekremis, por reveni sur la
         sekteron; sed ili nenion povis fari, ĉar la maro fariĝadis ĉiam
         pli kaj pli malkvieta kontraŭ ili.<em class="versenr"> 14</em> Tiam ili ekvokis al la
         Eternulo, kaj diris: Ni petas Vin, ho Eternulo, ne do lasu nin
         perei pro la animo de ĉi tiu homo, kaj ne metu sur nin la sangon
         de senkulpulo; ĉar Vi, ho Eternulo, povas fari ĉion, kion Vi
         volas.<em class="versenr"> 15</em> Kaj ili prenis Jonan kaj ĵetis lin en la maron; tiam la
         maro ĉesis koleri.<em class="versenr"> 16</em> Tiam tiuj homoj eksentis grandan timon
         antaŭ la Eternulo; kaj ili buĉis oferon al la Eternulo kaj faris
         sanktajn promesojn.<em class="versenr"> 17</em> Kaj la Eternulo pretigis grandan fiŝon, ke
         ĝi englutu Jonan; kaj Jona restis en la interno de la fiŝo dum
         tri tagoj kaj tri noktoj.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Kaj Jona ekpreĝis al la Eternulo, sia Dio, el la interno de la
         fiŝo.<em class="versenr"> 2</em> Kaj li diris:
      </p>
      <p class="indent">
         <p class="verse_indent_cont">Kiam mi suferis, mi vokis al la Eternulo,<br>
            Kaj Li respondis al mi;<br>
            El la ventro de Ŝeol mi kriis,<br>
            Kaj Vi aŭskultis mian voĉon.
         </p>
         <p class="verse_indent"><span class="versenr_indent">3</span> <span class="versetext_indent">Vi ĵetis min en la profundegon, en la internon de la maro,<br>
               Kaj fluego min ĉirkaŭis;<br>
               Ĉiuj Viaj ondegoj kaj ondoj iris super min.</span></p>
         <p class="verse_indent"><span class="versenr_indent">4</span> <span class="versetext_indent">Kaj mi pensis: Mi estas forpuŝita de antaŭ Viaj okuloj;<br>
               Tamen mi rigardos ankoraŭ Vian sanktan templon.</span></p>
         <p class="verse_indent"><span class="versenr_indent">5</span> <span class="versetext_indent">Ĉirkaŭis min akvo ĝis la animo;<br>
               Abismo min ĉirkaŭis;<br>
               Junko kovris mian kapon.</span></p>
         <p class="verse_indent"><span class="versenr_indent">6</span> <span class="versetext_indent">Mi falis malsupren ĝis la fundamento de la montoj;<br>
               La tero baris min por ĉiam per siaj rigliloj;<br>
               Sed Vi, ho Eternulo, mia Dio, elirigis mian vivon el la<br>
               pereo.</span></p>
         <p class="verse_indent"><span class="versenr_indent">7</span> <span class="versetext_indent">Kiam mia animo senfortiĝis en mi, mi rememoris la Eternulon;<br>
               Kaj mia preĝo alvenis al Vi en Vian sanktan templon.</span></p>
         <p class="verse_indent"><span class="versenr_indent">8</span> <span class="versetext_indent">Tiuj, kiuj servas al vantaĵoj,<br>
               Senigas sin je favorkoreco.</span></p>
         <p class="verse_indent"><span class="versenr_indent">9</span> <span class="versetext_indent">Sed mi kun danka voĉo alportos al Vi oferon;<br>
               Kion mi promesis, tion mi plenumos;<br>
               Savo estas ĉe la Eternulo.</span></p>
      </p>
      <p class="p"><em class="versenr"> 10</em> Kaj la Eternulo ordonis al la fiŝo, kaj ĝi elvomis Jonan sur
         la sekteron.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Kaj duafoje aperis al Jona vorto de la Eternulo, dirante:<em class="versenr"> 2</em> Leviĝu, iru en la grandan urbon Nineve, kaj prediku al ĝi la
         predikon, kiun Mi diros al vi.<em class="versenr"> 3</em> Tiam Jona leviĝis kaj iris en
         Nineven, konforme al la vorto de la Eternulo. Nineve estis granda
         urbo ĉe Dio; ĝi havis la grandecon de tri tagoj da irado.<em class="versenr"> 4</em> Kiam
         Jona komencis la trairadon de la urbo kaj trairis unu tagon, li
         vokis, kaj diris: Post kvardek tagoj Nineve pereos.<em class="versenr"> 5</em> La loĝantoj
         de Nineve ekkredis je Dio, proklamis faston, kaj metis sur sin
         sakaĵon, de la grandaj ĝis la malgrandaj inter ili.<em class="versenr"> 6</em> Kiam tion
         aŭdis la reĝo de Nineve, li leviĝis de sia trono, demetis de si
         sian reĝan veston, kovris sin per sakaĵo, kaj sidiĝis sur cindro.<em class="versenr"> 7</em> Kaj li ordonis proklami en Nineve en la nomo de la reĝo kaj de
         liaj altranguloj jenon: La homoj kaj la brutoj, la bovoj kaj la
         ŝafoj, gustumu nenion, ili ne paŝtiĝu kaj ne trinku akvon;<em class="versenr"> 8</em> kaj
         la homoj kaj la brutoj kovru sin per sakaĵo, kaj voku forte al
         Dio, kaj ĉiu deturnu sin de sia malbona vojo kaj de la
         perfortaĵoj de siaj manoj:<em class="versenr"> 9</em> eble Dio bedaŭros, kaj forlasos Sian
         flaman koleron, kaj ni ne pereos.<em class="versenr"> 10</em> Kiam Dio vidis iliajn
         farojn, ke ili deturnis sin de sia malbona vojo, Dio bedaŭris la
         malbonon, kiun Li minacis fari al ili, kaj Li tion ne faris.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Tio tre forte ĉagrenis Jonan, kaj li ekkoleris.<em class="versenr"> 2</em> Kaj li
         ekpreĝis al la Eternulo, kaj diris: Ho Eternulo, tion mi ja
         diris, kiam mi estis ankoraŭ en mia lando; kaj tial mi preferis
         forkuri en Tarŝiŝon, ĉar mi sciis, ke Vi estas Dio indulgema kaj
         kompatema, longepacienca kaj tre favorkora, kaj bedaŭras
         malbonon.<em class="versenr"> 3</em> Nun, ho Eternulo, volu forpreni de mi mian animon;
         ĉar pli bone por mi estas morti, ol vivi.<em class="versenr"> 4</em> La Eternulo diris: Ĉu
         vi havas grandan ĉagrenon?<em class="versenr"> 5</em> Jona eliris el la urbo, sidiĝis
         oriente de la urbo, faris al si tie laŭbon, kaj sidiĝis sub ĝi en
         la ombro, ĝis li vidos, kio estos kun la urbo.<em class="versenr"> 6</em> Dume Dio, la
         Eternulo, pretigis hederon, kaj ĝi elkreskis super lian kapon,
         por ke li havu ombron super sia kapo kaj liberiĝu el sia
         suferado. Kaj Jona forte ekĝojis pro la hedero.<em class="versenr"> 7</em> Sed kiam
         leviĝis la matenruĝo de la sekvanta tago, Dio aperigis vermon,
         kiu difektis la hederon, kaj ĝi forvelkis.<em class="versenr"> 8</em> Kaj kiam ekbrilis la
         suno, Dio aperigis bruligan orientan venton, kaj la suno
         turmentis la kapon de Jona tiel, ke li senfortiĝis kaj petis por
         si morton; li diris: Pli bone por mi estas morti, ol vivi.<em class="versenr"> 9</em> Tiam
         Dio diris al Jona: Ĉu vi havas grandan ĉagrenon pro la hedero? Li
         respondis: Mi havas grandan ĉagrenon, eĉ ĝis deziro al morto.<em class="versenr"> 10</em> La Eternulo tiam diris: Vi domaĝas la hederon, pri kiu vi ne
         laboris kaj kiun vi ne edukis, kiu dum unu nokto elkreskis kaj
         dum unu nokto pereis;<em class="versenr"> 11</em> kaj ĉu Mi povus ne domaĝi Nineven, la
         grandan urbon, en kiu troviĝas pli ol cent dudek mil homoj, ne
         povantaj distingi inter sia dekstra mano kaj sia maldekstra, kaj
         krom tio multe da brutoj?
      </p>
      <hr>
      <div class="footer"><a href="libro_mih.html">MIĤA&nbsp;&gt;&gt;</a></div>
   </body>
</html>