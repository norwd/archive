<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>JOEL</title>
   </head>
   <body background="../bld/papero.jpg">
      <div class="header"><span class="header_left"><a href="libro_hos.html">&lt;&lt;&nbsp;HOŜEA</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">JOEL</h3>
      <div class="dist_chapter"></div>
      <h3 class="chapternr">1</h3>
      <p class="first_p">Vorto de la Eternulo, kiu aperis al Joel, filo de Petuel.</p>
      <p class="p"><em class="versenr"> 2</em> Aŭskultu ĉi tion, ho maljunuloj, kaj atentu, ho ĉiuj loĝantoj
         de la lando! Ĉu estis ĉi tio en via tempo, aŭ en la tempo de viaj
         patroj?<em class="versenr"> 3</em> Rakontu pri tio al viaj infanoj, kaj viaj infanoj al
         siaj infanoj, kaj iliaj infanoj al la sekvanta generacio.<em class="versenr"> 4</em> Kio
         restis de la raŭpoj, tion manĝis la akridoj; kio restis de la
         akridoj, tion manĝis la skaraboj; kaj kio restis de la skaraboj,
         tion manĝis la vermoj.<em class="versenr"> 5</em> Vekiĝu, ho ebriuloj, kaj ploru, ĝemu vi,
         ĉiuj drinkantoj, pri la suko vinbera, kiu estas prenita for de
         via buŝo.<em class="versenr"> 6</em> Ĉar venis sur mian landon nacio forta kaj
         nekalkulebla; ĝiaj dentoj estas dentoj de leono, kaj makzelojn de
         leonino ĝi havas.<em class="versenr"> 7</em> Ĝi dezertigis mian vinberujon, ĉirkaŭŝiris
         mian figarbon, tute senŝeligis ĝin kaj forĵetis; blankiĝis ĝiaj
         branĉoj.<em class="versenr"> 8</em> Ĝemu, kiel junulino, kiu metis sur sin sakaĵon pro sia
         fianĉo.<em class="versenr"> 9</em> For estas la farunoferoj kaj verŝoferoj el la domo de
         la Eternulo; funebras la pastroj, servistoj de la Eternulo.<em class="versenr"> 10</em> Dezertigita estas la kampo, funebras la tero; ĉar ekstermita
         estas la greno, elsekiĝis la mosto, velkis la olivoj.<em class="versenr"> 11</em> Konsternitaj estas la plugistoj, plorĝemas la vinberkultivistoj,
         pro la tritiko kaj hordeo, pro la pereo de la rikolto sur la
         kampo.<em class="versenr"> 12</em> Elsekiĝis la vinberbranĉo, velkis la figarbo; la
         granatarbo, la palmo, kaj la pomarbo, ĉiuj arboj de la kampo
         elsekiĝis; malaperis gajeco ĉe la homoj.<em class="versenr"> 13</em> Zonu vin kaj ploru,
         ho pastroj; ĝemegu, ho servistoj de la altaro; iru kaj kuŝu en
         sakaĵoj, ho servistoj de mia Dio; ĉar malaperis el la domo de via
         Dio la farunoferoj kaj verŝoferoj.<em class="versenr"> 14</em> Sanktigu faston, proklamu
         solenan kunvenon, kunvoku la maljunulojn kaj ĉiujn loĝantojn de
         la lando en la domon de la Eternulo, via Dio, kaj kriu al la
         Eternulo:<em class="versenr"> 15</em> Ho ve, kia tago! Ĉar proksima estas la tago de la
         Eternulo; kiel katastrofo ĝi venos de la Plejpotenculo.<em class="versenr"> 16</em> Antaŭ
         niaj okuloj ja malaperis la manĝaĵo, el la domo de nia Dio la
         ĝojo kaj gajeco.<em class="versenr"> 17</em> Forputris la grajnoj sub siaj terbuloj,
         malpleniĝis la grenejoj, detruitaj estas la garbejoj, ĉar la
         greno difektiĝis.<em class="versenr"> 18</em> Ho, kiel ĝemas la brutoj, kiel suferas la
         bovaroj! ĉar ili ne havas paŝtaĵon; ankaŭ la ŝafaroj turmentiĝas.<em class="versenr"> 19</em> Al Vi, ho Eternulo, mi vokas; ĉar fajro ekstermis la herbejojn
         de la stepo, kaj flamo bruldifektis ĉiujn arbojn de la kampo.<em class="versenr"> 20</em> Eĉ la bestoj de la kampo sopiras al Vi; ĉar elsekiĝis la torentoj
         da akvo, kaj fajro ekstermis la herbejojn de la stepo.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Blovu per korno en Cion, kaj kriu alarmon sur Mia sankta monto;
         ektremu ĉiuj loĝantoj de la lando; ĉar venas la tago de la
         Eternulo, ĝi estas jam proksima;<em class="versenr"> 2</em> tago de mallumo kaj senlumeco,
         tago de nuboj kaj nebulo; simile al la matena ĉielruĝo
         disvastiĝas sur la montoj popolo grandnombra kaj forta; tia
         neniam ekzistis ĝis nun, kaj ankaŭ post ĝi ne plu ekzistos tia,
         en iu ajn generacio.<em class="versenr"> 3</em> Antaŭ ĝi ekstermas fajro, kaj post ĝi
         bruligas flamo; antaŭ ĝi la lando estas kiel la Edena ĝardeno,
         kaj post ĝi absoluta dezerto; kaj neniu saviĝos de ĝi.<em class="versenr"> 4</em> Ili
         aspektas kiel ĉevaloj, ili kuras kiel rajdantoj.<em class="versenr"> 5</em> Ili saltas sur
         la montoj, kiel bruantaj ĉaroj, kiel krakado de fajro, kiam ĝi
         ekstermas pajlon, kiel popolo potenca, pretiĝinta por batalo.<em class="versenr"> 6</em> Popoloj tremas antaŭ ĝi, ĉiuj vizaĝoj paliĝas.<em class="versenr"> 7</em> Kiel herooj ili
         kuras, kiel kuraĝaj batalistoj ili grimpas sur la muregon; ĉiu
         iras sian vojon, ne foreraras de sia vojo.<em class="versenr"> 8</em> Unu alian ne puŝas,
         ĉiu iras en sia vico; sur la glavojn ili sin ĵetas, sed restas
         sendifektaj.<em class="versenr"> 9</em> Ili trakuras la urbon, kuras sur la muregoj,
         eniras en la domojn, grimpas tra la fenestroj, kiel ŝtelisto.<em class="versenr"> 10</em> Antaŭ ili skuiĝas la tero, tremas la ĉielo; la suno kaj la luno
         senlumiĝas, kaj la steloj perdas sian brilon.<em class="versenr"> 11</em> Kaj la Eternulo
         ektondras per Sia voĉo antaŭ Sia armeo; ĉar Lia militistaro estas
         tre granda, kaj la plenumantoj de Lia vorto estas potencaj; ĉar
         granda kaj tre timinda estos la tago de la Eternulo; kiu povos
         ĝin elteni?<em class="versenr"> 12</em> Sed eĉ nun ankoraŭ la Eternulo diras: Returnu vin
         al Mi per via tuta koro, kun fastado, plorado, kaj ĝemegado;<em class="versenr"> 13</em> disŝiru vian koron, ne viajn vestojn, kaj returnu vin al la
         Eternulo, via Dio; ĉar Li estas favorkora kaj kompatema,
         longepacienca kaj indulgema, kaj Li bedaŭras malfeliĉon.<em class="versenr"> 14</em> Kiu
         scias? eble Li denove bedaŭros, eble Li restigos post Si benon,
         farunoferojn kaj verŝoferojn al la Eternulo, via Dio.
      </p>
      <p class="p"><em class="versenr"> 15</em> Blovu per korno en Cion, sanktigu faston, proklamu solenan
         kunvenon.<em class="versenr"> 16</em> Kunvenigu la popolon, sanktigu la komunumon, invitu
         la maljunulojn, kolektu la malgrandajn infanojn kaj suĉinfanojn;
         fianĉo eliru el sia ĉambro, kaj fianĉino el sub sia baldakeno.<em class="versenr"> 17</em> Inter la portiko kaj la altaro ploru la pastroj, servistoj de la
         Eternulo, kaj ili diru: Indulgu, ho Eternulo, Vian popolon, kaj
         ne kovru per honto Vian heredaĵon, la nacioj ne moku ilin; por
         kio oni diru inter la popoloj: Kie estas ilia Dio?
      </p>
      <p class="p"><em class="versenr"> 18</em> Tiam la Eternulo fariĝos fervora por Sia lando kaj indulgos
         Sian popolon.<em class="versenr"> 19</em> Kaj la Eternulo respondos kaj diros al Sia
         popolo: Jen Mi sendas al vi grenon kaj moston kaj oleon, kaj vi
         satiĝu per ili; kaj Mi ne plu permesos al la nacioj malhonori
         vin.<em class="versenr"> 20</em> Kaj la nordulon Mi malproksimigos de vi, kaj forpelos lin
         en landon senakvan kaj dezertan, lian antaŭan parton al la maro
         orienta, kaj lian malantaŭan parton al la maro okcidenta; kaj li
         putros kaj malbonodoros, ĉar li faris multe da malbono.<em class="versenr"> 21</em> Ne
         timu, ho tero, ĝoju kaj estu gaja, ĉar la Eternulo faros ion
         grandan.<em class="versenr"> 22</em> Ne timu, ho bestoj de la kampo, ĉar verdiĝos la
         paŝtejoj de la stepoj; la arboj portos siajn fruktojn, la figarbo
         kaj vinberujo donos sian riĉaĵon.<em class="versenr"> 23</em> Kaj vi, ho infanoj de Cion,
         ĝoju kaj estu gajaj pri la Eternulo, via Dio; ĉar Li donos al vi
         instruanton pri virteco, kaj Li sendos al vi pluvon, fruan kaj
         malfruan, kiel antaŭe.<em class="versenr"> 24</em> La grenejoj pleniĝos de greno, kaj la
         premejoj superpleniĝos de mosto kaj de oleo.<em class="versenr"> 25</em> Kaj Mi
         rekompencos vin pro tiuj jaroj, kiam ĉion formanĝis la akridoj,
         skaraboj, vermoj, kaj raŭpoj, Mia granda armeo, kiun Mi sendis
         sur vin.<em class="versenr"> 26</em> Kaj vi povos manĝi sate, kaj vi gloros la nomon de la
         Eternulo, via Dio, kiu agis kun vi mirinde; kaj Mia popolo neniam
         plu havos malhonoron.<em class="versenr"> 27</em> Kaj vi ekscios, ke Mi estas meze de
         Izrael, ke Mi, la Eternulo, estas via Dio, kaj alia ne ekzistas;
         kaj Mia popolo neniam plu havos malhonoron.
      </p>
      <p class="p"><em class="versenr"> 28</em> Post tio Mi elverŝos Mian spiriton sur ĉiun karnon; viaj filoj
         kaj viaj filinoj profetos, viaj maljunuloj havos sonĝojn, viaj
         junuloj havos viziojn.<em class="versenr"> 29</em> Eĉ sur la sklavojn kaj sur la
         sklavinojn Mi en tiu tempo elverŝos Mian spiriton.<em class="versenr"> 30</em> Kaj Mi
         donos miraklajn signojn en la ĉielo kaj sur la tero: sangon,
         fajron, kaj kolonojn da fumo.<em class="versenr"> 31</em> La suno fariĝos malluma, kaj la
         luno fariĝos sanga, antaŭ ol venos la granda kaj timinda tago de
         la Eternulo.<em class="versenr"> 32</em> Kaj ĉiu, kiu vokos la nomon de la Eternulo,
         saviĝos; ĉar sur la monto Cion kaj en Jerusalem estos savo, kiel
         diris la Eternulo, ankaŭ por la restintoj, kiujn la Eternulo
         alvokos.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Ĉar jen en tiuj tagoj kaj en tiu tempo, kiam Mi revenigos la
         forkaptitojn de Judujo kaj de Jerusalem,<em class="versenr"> 2</em> Mi kolektos ĉiujn
         naciojn kaj venigos ilin en la valon de Jehoŝafat; kaj tie Mi
         faros super ili juĝon pro Mia popolo kaj Mia heredaĵo Izrael,
         kiun ili disĵetis inter la naciojn, dividinte Mian landon;<em class="versenr"> 3</em> kaj
         pro tio, ke ili lotis pri Mia popolo, fordonis knabon pro manĝaĵo
         kaj knabinon vendis pro vino, kaj drinkis.<em class="versenr"> 4</em> Kaj kion vi volas de
         Mi, ho Tiro, Cidon, kaj ĉiuj distriktoj Filiŝtaj? ĉu vi volas
         repagi al Mi? kaj se vi volos repagi al Mi, Mi facile kaj baldaŭ
         turnos vian repagon sur vian kapon.<em class="versenr"> 5</em> Mian arĝenton kaj Mian oron
         vi prenis, kaj Miajn plej bonajn valoraĵojn vi transportis en
         viajn templojn,<em class="versenr"> 6</em> kaj la filojn de Judujo kaj la filojn de
         Jerusalem vi vendis al la filoj de la Grekoj, por malproksimigi
         ilin de iliaj limoj;<em class="versenr"> 7</em> sed jen Mi vekos ilin el tiu loko, kien vi
         vendis ilin, kaj vian agon Mi turnos sur vian kapon;<em class="versenr"> 8</em> kaj Mi
         vendos viajn filojn kaj viajn filinojn en la manojn de la Judoj,
         kaj ĉi tiuj vendos ilin al la Ŝebaanoj, al popolo malproksima;
         ĉar la Eternulo tion diris.
      </p>
      <p class="p"><em class="versenr"> 9</em> Proklamu tion inter la nacioj; pretiĝu al milito, veku la
         kuraĝulojn; ĉiuj militistoj leviĝu kaj eliru.<em class="versenr"> 10</em> Forĝu el viaj
         plugiloj glavojn, kaj el viaj rikoltiloj lancojn; la malfortulo
         diru: Mi estas forta.<em class="versenr"> 11</em> Rapidu kaj venu, ĉiuj nacioj de ĉiuj
         flankoj, kaj kolektiĝu; tien alkonduku, ho Eternulo, Viajn
         fortulojn.<em class="versenr"> 12</em> La popoloj leviĝu kaj iru en la valon de Jehoŝafat;
         ĉar tie Mi sidiĝos, por juĝi ĉiujn naciojn de ĉiuj flankoj.<em class="versenr"> 13</em> Svingu la rikoltilon, ĉar la rikoltaĵo estas matura; venu
         malsupren, ĉar la premejoj estas plenaj kaj la tinoj tropleniĝis;
         ĉar granda estas ilia malboneco.<em class="versenr"> 14</em> Amasoj post amasoj kolektiĝas
         en la valo de la juĝo, ĉar alproksimiĝas la tago de la Eternulo
         en la valo de la juĝo.<em class="versenr"> 15</em> La suno kaj la luno senlumiĝos, kaj la
         steloj perdos sian brilon.<em class="versenr"> 16</em> Kaj la Eternulo ektondros el Cion
         kaj aŭdigos Sian voĉon el Jerusalem; ektremos la ĉielo kaj la
         tero; sed la Eternulo estos rifuĝejo por Sia popolo, kaj
         fortikaĵo por la idoj de Izrael.<em class="versenr"> 17</em> Kaj vi ekscios, ke Mi, la
         Eternulo, estas via Dio, kiu loĝas en Cion, sur Mia sankta monto;
         kaj Jerusalem estos sanktejo, kaj fremduloj ne plu iros tra ĝi.<em class="versenr"> 18</em> En tiu tago la montoj elgutigos dolĉan sukon, el la montetoj
         fluos lakto, kaj ĉiuj torentoj de Judujo estos plenaj de akvo;
         kaj fonto eliros el la domo de la Eternulo kaj liveros akvon al
         la valo Ŝitima.<em class="versenr"> 19</em> Egiptujo fariĝos dezerto, kaj Edom fariĝos
         senviva dezerto, pro tio, ke ili premis la idojn de Jehuda kaj
         verŝis senkulpan sangon en sia lando.<em class="versenr"> 20</em> Sed Judujo estos loĝata
         eterne, kaj Jerusalem en ĉiuj generacioj.<em class="versenr"> 21</em> Kaj Mi venĝos pro
         ilia sango, kiu ne estis venĝita de Mi; kaj la Eternulo loĝados
         en Cion.
      </p>
      <hr>
      <div class="footer"><a href="libro_amo.html">AMOS&nbsp;&gt;&gt;</a></div>
   </body>
</html>