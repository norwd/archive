<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>SANKTA LUKO</title>
   </head>
   <body background="../bld/papero.jpg">
      <div class="header"><span class="header_left"><a href="libro_mar.html">&lt;&lt;&nbsp;S. MARKO</a></span><span class="header_center"> <a href="index.html#NT">La Nova Testamento</a></span></div>
      <hr>
      <h3 class="head">SANKTA LUKO</h3>
      <div class="dist_chapter"></div>
      <h3 class="chapternr">1</h3>
      <p class="first_p">Ĉar multaj jam entreprenis aranĝi historion pri la faktoj, kiuj
         estas konstatitaj inter ni,<em class="versenr"> 2</em> kiel ilin transdonis al ni tiuj,
         kiuj de la komenco vidis mem kaj estis administrantoj de la
         vorto,<em class="versenr"> 3</em> ŝajnis bone ankaŭ al mi, esplorinta ĉion atente de la
         komenco, skribi en ordo al vi, plej eminenta Teofilo,<em class="versenr"> 4</em> por ke vi
         povu scii la certecon pri la aferoj, pri kiuj vi estas instruita.
      </p>
      <p class="p"><em class="versenr"> 5</em> En la tagoj de Herodo, reĝo de Judujo, estis pastro nomata
         Zeĥarja, el la deĵora grupo de Abija; kaj li havis edzinon el la
         filinoj de Aaron, kaj ŝia nomo estis Elizabeto.<em class="versenr"> 6</em> Kaj ambaŭ estis
         justaj antaŭ Dio, irantaj laŭ ĉiuj ordonoj kaj instruoj de la
         Eternulo sen riproĉo.<em class="versenr"> 7</em> Kaj ili ne havis infanon, ĉar Elizabeto
         estis senfrukta, kaj ili ambaŭ estis en profunda aĝo.
      </p>
      <p class="p"><em class="versenr"> 8</em> Kaj dum li plenumis sian pastradon antaŭ Dio en la vico de sia
         grupo,<em class="versenr"> 9</em> laŭ la kutimo de la pastra ofico estis lia loto eniri en
         la sanktejon de la Eternulo kaj incensadi.<em class="versenr"> 10</em> Kaj la tuta amaso
         de la popolo preĝis ekstere dum la horo de la incensado.<em class="versenr"> 11</em> Kaj
         aperis antaŭ li anĝelo de la Eternulo, staranta dekstre de la
         altaro de incensado.<em class="versenr"> 12</em> Kaj Zeĥarja maltrankviliĝis, kiam li
         vidis lin, kaj sur lin falis timo.<em class="versenr"> 13</em> Sed la anĝelo diris al li:
         Ne timu, Zeĥarja; ĉar via preĝo estas aŭdita, kaj via edzino
         Elizabeto naskos al vi filon, kaj vi donos al li la nomon Johano.<em class="versenr"> 14</em> Kaj vi havos ĝojon kaj feliĉon, kaj multaj ĝojos pro lia
         naskiĝo.<em class="versenr"> 15</em> Ĉar li estos granda antaŭ la Sinjoro, kaj li ne
         trinkos vinon nek ebriigaĵon; kaj li estos plena de la Sankta
         Spirito jam de la ventro de sia patrino.<em class="versenr"> 16</em> Kaj multajn el la
         filoj de Izrael li turnos al la Eternulo, ilia Dio.<em class="versenr"> 17</em> Kaj li
         iros antaŭ Lia vizaĝo en la spirito kaj potenco de Elija, por
         turni la korojn de la patroj al la infanoj kaj la malobeemajn al
         la saĝeco de la justuloj, por pretigi por la Sinjoro popolon
         preparitan.<em class="versenr"> 18</em> Kaj Zeĥarja diris al la anĝelo: Per kio mi scios
         tion? ĉar mi estas maljunulo, kaj mia edzino havas profundan
         aĝon.<em class="versenr"> 19</em> Kaj la anĝelo responde diris al li: Mi estas Gabriel,
         kiu staras antaŭ Dio; kaj mi estas sendita, por paroli al vi kaj
         fari al vi tiun bonan sciigon.<em class="versenr"> 20</em> Kaj jen vi silentos kaj estos
         ne kapabla paroli, ĝis la tago, kiam tio okazos, ĉar vi ne kredis
         miajn vortojn, kiuj plenumiĝos siatempe.<em class="versenr"> 21</em> Kaj la popolo atendis
         Zeĥarjan, kaj miris pro lia restado en la sanktejo.<em class="versenr"> 22</em> Kaj kiam
         li elvenis, li ne povis paroli al ili; kaj ili eksciis, ke li
         vidis vizion en la sanktejo; kaj li faradis signojn al ili, kaj
         restis muta.<em class="versenr"> 23</em> Kaj kiam finiĝis la tagoj de lia pastrado, li
         foriris en sian domon.
      </p>
      <p class="p"><em class="versenr"> 24</em> Kaj post tiuj tagoj lia edzino Elizabeto gravediĝis, kaj kaŝis
         sin kvin monatojn, dirante:<em class="versenr"> 25</em> Tiamaniere agis la Eternulo rilate
         al mi en la tagoj, kiam Li favore rigardis min, por forpreni mian
         riproĉon inter homoj.
      </p>
      <p class="p"><em class="versenr"> 26</em> Kaj en la sesa monato la anĝelo Gabriel estis sendita de Dio
         en urbon de Galileo, nomatan Nazaret,<em class="versenr"> 27</em> al virgulino
         fianĉinigita kun viro, kies nomo estis Jozef, el la domo de
         David; kaj la nomo de la virgulino estis Maria.<em class="versenr"> 28</em> Kaj li venis
         al ŝi, kaj diris: Saluton al vi la grace favorita, la Eternulo
         estas kun vi.<em class="versenr"> 29</em> Sed ŝi tre maltrankviliĝis ĉe tiu diro, kaj
         konsideris, kia povas esti tiu saluto.<em class="versenr"> 30</em> Kaj la anĝelo diris al
         ŝi: Ne timu, Maria; ĉar vi trovis gracon antaŭ Dio.<em class="versenr"> 31</em> Kaj jen vi
         gravediĝos en via ventro kaj naskos filon, kaj vi nomos lin
         JESUO.<em class="versenr"> 32</em> Li estos granda, kaj estos nomata Filo de la
         Plejaltulo; kaj Dio, la Eternulo, donos al li la tronon de lia
         patro David;<em class="versenr"> 33</em> kaj li reĝos super la domo de Jakob eterne, kaj
         lia regno ne havos finon.<em class="versenr"> 34</em> Kaj Maria diris al la anĝelo: Kiel
         estos tio, ĉar mi ne konas viron?<em class="versenr"> 35</em> Kaj la anĝelo responde diris
         al ŝi: La Sankta Spirito venos sur vin, kaj la potenco de la
         Plejaltulo superombros vin; pro kio ankaŭ la naskotaĵo estos
         nomata sankta, la Filo de Dio.<em class="versenr"> 36</em> Kaj jen via parencino Elizabeto
         ankaŭ gravediĝis je filo en sia maljuneco, kaj la nuna monato
         estas la sesa por ŝi, kiun oni nomis senfrukta.<em class="versenr"> 37</em> Ĉar ĉe Dio
         nenio estas neebla.<em class="versenr"> 38</em> Kaj Maria diris: Jen la sklavino de la
         Eternulo; estu al mi laŭ via diro. Kaj la anĝelo foriris de ŝi.
      </p>
      <p class="p"><em class="versenr"> 39</em> Kaj en tiuj tagoj Maria leviĝis kaj senprokraste vojaĝis en la
         montan regionon, en urbon de Judujo;<em class="versenr"> 40</em> kaj enirinte en la domon
         de Zeĥarja, ŝi salutis Elizabeton.<em class="versenr"> 41</em> Kaj kiam Elizabeto aŭdis la
         saluton de Maria, la infaneto eksaltis en ŝia ventro; kaj
         Elizabeto pleniĝis de la Sankta Spirito,<em class="versenr"> 42</em> kaj ŝi levis sian
         voĉon per laŭta krio, kaj diris: Benata vi estas inter virinoj,
         kaj benata estas la frukto de via ventro.<em class="versenr"> 43</em> Kaj pro kio okazas
         al mi ĉi tio, ke la patrino de mia Sinjoro venas al mi?<em class="versenr"> 44</em> Ĉar
         jen kiam la voĉo de via saluto venis en miajn orelojn, la
         infaneto ĝoje eksaltis en mia ventro.<em class="versenr"> 45</em> Kaj feliĉa estas ŝi, kiu
         kredis, ĉar plenumiĝos tio, kio estas dirita al ŝi de la
         Eternulo.<em class="versenr"> 46</em> Kaj Maria diris:
      </p>
      <p class="indent">
         <p class="verse_indent_cont">Mia animo altigas la Eternulon,</p>
         <p class="verse_indent"><span class="versenr_indent">47</span> <span class="versetext_indent">Kaj mia spirito ĝojis en Dio, mia Savanto,</span></p>
         <p class="verse_indent"><span class="versenr_indent">48</span> <span class="versetext_indent">Ĉar Li rigardis la humilecon de Sia sklavino;<br>
               Ĉar jen de nun ĉiuj generacioj nomos min feliĉa.</span></p>
         <p class="verse_indent"><span class="versenr_indent">49</span> <span class="versetext_indent">Ĉar la Potenculo faris al mi grandaĵojn,<br>
               Kaj sankta estas Lia nomo.</span></p>
         <p class="verse_indent"><span class="versenr_indent">50</span> <span class="versetext_indent">Kaj Lia boneco estas por ĉiuj generacioj<br>
               Al tiuj, kiuj Lin timas.</span></p>
         <p class="verse_indent"><span class="versenr_indent">51</span> <span class="versetext_indent">Li montris forton per Sia brako,<br>
               Li dispelis fierulojn en la penso de ilia koro.</span></p>
         <p class="verse_indent"><span class="versenr_indent">52</span> <span class="versetext_indent">Li malaltigis potenculojn de iliaj tronoj,<br>
               Kaj Li altigis humilulojn.</span></p>
         <p class="verse_indent"><span class="versenr_indent">53</span> <span class="versetext_indent">Malsatulojn Li plenigis per bonaĵo,<br>
               Kaj riĉulojn Li forsendis malplenaj.</span></p>
         <p class="verse_indent"><span class="versenr_indent">54</span> <span class="versetext_indent">Li helpis Sian servanton Izrael,<br>
               Memorante Sian korfavoron.</span></p>
         <p class="verse_indent"><span class="versenr_indent">55</span> <span class="versetext_indent">Kiel Li parolis al niaj patroj,<br>
               Al Abraham kaj al lia idaro eterne.</span></p>
      </p>
      <p class="p"><em class="versenr"> 56</em> Kaj Maria loĝis ĉe ŝi tri monatojn, kaj reiris al sia domo.
      </p>
      <p class="p"><em class="versenr"> 57</em> Kaj venis por Elizabeto la tempo, en kiu ŝi devis naski; kaj
         ŝi naskis filon.<em class="versenr"> 58</em> Kaj ŝiaj najbaroj kaj ŝiaj parencoj aŭdis, ke
         la Eternulo pligrandigis Sian bonecon al ŝi; kaj ili ĝojis kun
         ŝi.<em class="versenr"> 59</em> Kaj en la oka tago oni venis, por cirkumcidi la infaneton;
         kaj ili eknomis lin Zeĥarja, laŭ la nomo de lia patro.<em class="versenr"> 60</em> Kaj lia
         patrino responde diris: Tute ne; sed li estos nomata Johano.<em class="versenr"> 61</em> Kaj ili diris al ŝi: El via parencaro estas neniu, kiu estas
         nomata per tiu nomo.<em class="versenr"> 62</em> Kaj ili faris signojn al lia patro pri
         tio, kiel li volas, ke li estu nomata.<em class="versenr"> 63</em> Kaj li petis tabuleton,
         kaj skribis jene: Lia nomo estas Johano. Kaj ĉiuj miris.<em class="versenr"> 64</em> Kaj
         tuj lia buŝo malfermiĝis, kaj lia lango liberiĝis; kaj li
         parolis, glorante Dion.<em class="versenr"> 65</em> Kaj timo venis sur ĉiujn, kiuj loĝis
         ĉirkaŭ ili, kaj tra la tuta monta regiono de Judujo disvastiĝis
         rakonto pri ĉio tio.<em class="versenr"> 66</em> Kaj ĉiuj aŭdantoj konservis tion en sia
         koro, dirante: Kia do estos ĉi tiu knabeto? Ĉar la mano de la
         Eternulo estis kun li.
      </p>
      <p class="p"><em class="versenr"> 67</em> Kaj lia patro Zeĥarja pleniĝis de la Sankta Spirito, kaj
         profetis, dirante:
      </p>
      <p class="indent">
         <p class="verse_indent"><span class="versenr_indent">68</span> <span class="versetext_indent">Benata estu la Eternulo, la Dio de Izrael,<br>
               Ĉar Li vizitis Sian popolon kaj faris por ili elaĉeton,</span></p>
         <p class="verse_indent"><span class="versenr_indent">69</span> <span class="versetext_indent">Kaj levis kornon de savo por ni<br>
               En la domo de Sia servanto David,</span></p>
         <p class="verse_indent"><span class="versenr_indent">70</span> <span class="versetext_indent">Kiel Li parolis per la buŝo de Siaj sanktaj profetoj, de<br>
               post la komenco de la mondo,</span></p>
         <p class="verse_indent"><span class="versenr_indent">71</span> <span class="versetext_indent">Savadon el niaj malamikoj kaj el la mano de ĉiuj niaj<br>
               malamantoj;</span></p>
         <p class="verse_indent"><span class="versenr_indent">72</span> <span class="versetext_indent">Por montri Sian bonecon ĉe niaj patroj,<br>
               Kaj por memori Sian sanktan interligon;</span></p>
         <p class="verse_indent"><span class="versenr_indent">73</span> <span class="versetext_indent">La ĵuron, kiun Li ĵuris al nia patro Abraham;</span></p>
         <p class="verse_indent"><span class="versenr_indent">74</span> <span class="versetext_indent">Ke Li donos al ni, ke, liberigite el la mano de niaj<br>
               malamikoj,<br>
               Ni servu Lin sentime,</span></p>
         <p class="verse_indent"><span class="versenr_indent">75</span> <span class="versetext_indent">En sankteco kaj justeco antaŭ Li ĉiujn niajn tagojn.</span></p>
         <p class="verse_indent"><span class="versenr_indent">76</span> <span class="versetext_indent">Kaj vi, infano, estos nomata profeto de la Plejaltulo,<br>
               Ĉar vi iros antaŭ la vizaĝo de la Sinjoro, por pretigi liajn<br>
               vojojn,</span></p>
         <p class="verse_indent"><span class="versenr_indent">77</span> <span class="versetext_indent">Por doni al lia popolo scion de savo<br>
               En la pardonado de iliaj pekoj,</span></p>
         <p class="verse_indent"><span class="versenr_indent">78</span> <span class="versetext_indent">Pro la kompata koro de nia Dio,<br>
               Per kiu nin vizitis la sunleviĝo de supre,</span></p>
         <p class="verse_indent"><span class="versenr_indent">79</span> <span class="versetext_indent">Por lumi sur tiujn, kiuj sidas en mallumo kaj en la ombro de<br>
               morto,<br>
               Por gvidi niajn piedojn en la vojojn de paco.</span></p>
      </p>
      <p class="p"><em class="versenr"> 80</em> Kaj kreskis la infano kaj fortiĝis en spirito, kaj estis en la
         dezertoj ĝis la tago de sia ekmontriĝo al Izrael.
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Kaj en tiuj tagoj eliris dekreto de Cezaro Aŭgusto, ke la tuta
         mondo estu registrita.<em class="versenr"> 2</em> Ĉi tiu estis la unua registrado, farita,
         kiam Kirenio estis reganto de Sirio.<em class="versenr"> 3</em> Kaj ĉiuj iris, por esti
         registritaj, ĉiu al sia urbo.<em class="versenr"> 4</em> Kaj Jozef ankaŭ supreniris el
         Galileo, el la urbo Nazaret, en Judujon, al la urbo de David, kiu
         estas nomata Bet-Leĥem, ĉar li estis el la domo kaj familio de
         David,<em class="versenr"> 5</em> por esti registrita kun sia fianĉino Maria, kiu estis
         graveda.<em class="versenr"> 6</em> Kaj dum ili estis tie, venis la tagoj por ŝia akuŝo.<em class="versenr"> 7</em> Kaj ŝi naskis sian unuan filon, kaj ŝi ĉirkaŭvindis lin kaj
         kuŝigis lin en staltrogon, ĉar ne estis loko por ili en la
         gastejo.
      </p>
      <p class="p"><em class="versenr"> 8</em> Kaj en tiu sama regiono estis paŝtistoj, kiuj kamploĝis kaj
         nokte gardis sian gregon.<em class="versenr"> 9</em> Kaj anĝelo de la Eternulo alstaris
         apud ili, kaj la gloro de la Eternulo brilis ĉirkaŭ ili, kaj ili
         timis per granda timo.<em class="versenr"> 10</em> Kaj la anĝelo diris al ili: Ne timu;
         ĉar jen mi venigas al vi bonan sciigon de granda ĝojo, kiu estos
         al la tuta popolo;<em class="versenr"> 11</em> ĉar hodiaŭ estas naskita por vi, en la urbo
         de David, Savanto, kiu estas Kristo, la Sinjoro.<em class="versenr"> 12</em> Kaj jen la
         signo por vi: vi trovos infaneton, ĉirkaŭvinditan kaj kuŝantan en
         staltrogo.<em class="versenr"> 13</em> Kaj subite estis kun la anĝelo amaso de la ĉiela
         armeo, laŭdante Dion, kaj dirante:
      </p>
      <p class="indent">
         <p class="verse_indent"><span class="versenr_indent">14</span> <span class="versetext_indent">Gloro al Dio en la supera alto,<br>
               Kaj sur la tero paco, inter homoj Difavoro.</span></p>
      </p>
      <p class="p"><em class="versenr"> 15</em> Kaj kiam la anĝeloj foriris de ili en la ĉielon, la paŝtistoj
         diris unu al alia: Ni jam iru ĝis Bet-Leĥem, kaj vidu ĉi tiun
         okazintaĵon, kiun la Eternulo sciigis al ni.<em class="versenr"> 16</em> Kaj rapidante,
         ili iris, kaj trovis Marian kaj Jozefon, kaj la infaneton
         kuŝantan en la staltrogo.<em class="versenr"> 17</em> Kaj tion vidinte, ili sciigis pri la
         diro, kiu estis parolita al ili pri ĉi tiu infano.<em class="versenr"> 18</em> Kaj ĉiuj
         aŭdintoj miris pri tio, kion rakontis al ili la paŝtistoj.<em class="versenr"> 19</em> Sed
         Maria konservis ĉiujn tiujn dirojn kaj pripensis ilin en sia
         koro.<em class="versenr"> 20</em> Kaj la paŝtistoj revenis, glorante kaj laŭdante Dion pri
         ĉio, kion ili aŭdis kaj vidis, kiel estis parolite al ili.
      </p>
      <p class="p"><em class="versenr"> 21</em> Kaj kiam jam pasis ok tagoj por cirkumcidi lin, oni donis al
         li la nomon JESUO, kiel li estis nomita de la anĝelo, antaŭ ol li
         estis en la ventro.<em class="versenr"> 22</em> Kaj kiam finiĝis la tagoj de ilia purigado
         laŭ la leĝo de Moseo, ili alportis lin al Jerusalem, por prezenti
         lin al la Eternulo,<em class="versenr"> 23</em> kiel estas skribite en la leĝo de la
         Eternulo: Ĉiu virseksulo, kiu malfermas la uteron, estu dediĉita
         al la Eternulo;<em class="versenr"> 24</em> kaj por alporti oferon laŭ tio, kio estas
         dirita en la leĝo de la Eternulo: Paron da turtoj, aŭ du
         kolombidojn.<em class="versenr"> 25</em> Kaj jen en Jerusalem estis viro, kies nomo estis
         Simeon, kaj ĉi tiu estis justa kaj pia, atendanta la konsoladon
         de Izrael; kaj la Sankta Spirito estis kun li.<em class="versenr"> 26</em> Kaj estis
         montrite al li de la Sankta Spirito, ke li ne mortos, ĝis li
         vidos la Kriston de la Eternulo.<em class="versenr"> 27</em> Kaj li venis per la Spirito
         en la templon; kaj kiam la gepatroj enportis la infanon Jesuo,
         por fari pri li laŭ la kutimo de la leĝo,<em class="versenr"> 28</em> tiam li ricevis lin
         en siajn brakojn, kaj benis Dion, dirante:
      </p>
      <p class="indent">
         <p class="verse_indent"><span class="versenr_indent">29</span> <span class="versetext_indent">Nun, ho Eternulo, Vi ellasas Vian servanton,<br>
               Laŭ Via vorto, en paco,</span></p>
         <p class="verse_indent"><span class="versenr_indent">30</span> <span class="versetext_indent">Ĉar miaj okuloj vidis Vian savon,</span></p>
         <p class="verse_indent"><span class="versenr_indent">31</span> <span class="versetext_indent">Kiun Vi preparis antaŭ la vizaĝo de ĉiuj popoloj,</span></p>
         <p class="verse_indent"><span class="versenr_indent">32</span> <span class="versetext_indent">Lumon por malkaŝo al la gentoj,<br>
               Kaj gloron de Via popolo Izrael.</span></p>
      </p>
      <p class="p"><em class="versenr"> 33</em> Kaj lia patro kaj lia patrino miris pri tio, kio estis
         parolita pri li;<em class="versenr"> 34</em> kaj Simeon ilin benis, kaj diris al Maria,
         lia patrino: Jen ĉi tiu estas metita por la falo kaj leviĝo de
         multaj en Izrael, kaj por signo kontraŭparolata;<em class="versenr"> 35</em> kaj ankaŭ
         vian animon glavo trapasos; por ke la pensoj de multaj koroj
         malkaŝiĝu.<em class="versenr"> 36</em> Kaj estis unu profetino, Anna, filino de Fanuel, el
         la tribo de Aŝer (ŝi estis grandaĝa, loĝinte sep jarojn kun sia
         edzo de post sia virgeco,<em class="versenr"> 37</em> kaj estinte vidvino okdek kvar
         jarojn), kiu neniam foriris el la templo, adorante per fastoj kaj
         preĝoj nokte kaj tage.<em class="versenr"> 38</em> Kaj alveninte ĝuste en tiu horo, ŝi
         dankis Dion, kaj parolis pri li al ĉiuj, kiuj atendadis la
         elaĉeton de Jerusalem.<em class="versenr"> 39</em> Kaj kiam ili jam faris ĉion, konforme
         al la leĝo de la Eternulo, ili revenis en Galileon, al sia urbo
         Nazaret.
      </p>
      <p class="p"><em class="versenr"> 40</em> Kaj la infano kreskadis kaj fortiĝis, pleniĝante de saĝeco;
         kaj la graco de Dio estis sur li.
      </p>
      <p class="p"><em class="versenr"> 41</em> Kaj liaj gepatroj iris ĉiujare al Jerusalem ĉe la Paska festo.<em class="versenr"> 42</em> Kaj kiam li estis dekdujara, ili supreniris laŭ la kutimo de
         la festo;<em class="versenr"> 43</em> kaj kiam ili jam pasigis la tagojn, ĉe ilia
         returniĝo la knabo Jesuo restis en Jerusalem, kaj liaj gepatroj
         tion ne sciis;<em class="versenr"> 44</em> sed supozante, ke li estas en la karavano, ili
         iris tagan vojaĝon, kaj serĉis lin inter siaj parencoj kaj
         konatoj;<em class="versenr"> 45</em> kaj ne trovinte lin, ili reiris al Jerusalem,
         serĉante lin.<em class="versenr"> 46</em> Kaj post tri tagoj ili trovis lin en la templo,
         kie li sidis meze de la instruistoj, aŭskultante ilin kaj metante
         al ili demandojn;<em class="versenr"> 47</em> kaj ĉiuj, kiuj aŭdis lin, miregis pro lia
         kompreno kaj liaj respondoj.<em class="versenr"> 48</em> Kaj ili miris, vidante lin, kaj
         lia patrino diris al li: Filo, kial vi tiel agis kontraŭ ni? jen
         via patro kaj mi serĉis vin kun malĝojo.<em class="versenr"> 49</em> Kaj li diris al ili:
         Kial vi serĉis min? ĉu vi ne sciis, ke mi devas esti en la domo
         de mia Patro?<em class="versenr"> 50</em> Kaj ili ne komprenis la diron, kiun li parolis
         al ili.<em class="versenr"> 51</em> Kaj li malsupreniris kun ili, kaj venis en Nazareton,
         kaj li estis obeema al ili; kaj lia patrino konservis ĉiujn tiujn
         dirojn en sia koro.
      </p>
      <p class="p"><em class="versenr"> 52</em> Kaj Jesuo progresis en saĝeco kaj staturo, kaj en graco ĉe Dio
         kaj homoj.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">En la dek-kvina jaro de la regado de Tiberio Cezaro, kiam
         Pontio Pilato estis provincestro de Judujo, kaj Herodo estis
         tetrarĥo de Galileo, kaj lia frato Filipo tetrarĥo de la regiono
         Iturea kaj Traĥonitis, kaj Lisanio tetrarĥo de Abilene,<em class="versenr"> 2</em> dum la
         ĉefpastreco de Anas kaj Kajafas, venis la vorto de Dio al Johano,
         filo de Zeĥarja, en la dezerto.<em class="versenr"> 3</em> Kaj li venis en la tutan
         regionon ĉirkaŭ Jordan, predikante la bapton de pento por la
         pardonado de pekoj,<em class="versenr"> 4</em> kiel estas skribite en la libro de la
         vortoj de la profeto Jesaja:
      </p>
      <p class="indent">
         <p class="verse_indent_cont">Voĉo de krianto en la dezerto:<br>
            Pretigu la vojon de la Eternulo,<br>
            Rektigu Liajn irejojn.
         </p>
         <p class="verse_indent"><span class="versenr_indent">5</span> <span class="versetext_indent">Ĉiu valo leviĝos,<br>
               Kaj ĉiu monto kaj monteto malaltiĝos,<br>
               Kaj la malebenaĵo fariĝos ebenaĵo,<br>
               Kaj la malglataj vojoj glatiĝos;</span></p>
         <p class="verse_indent"><span class="versenr_indent">6</span> <span class="versetext_indent">Kaj ĉiu karno vidos la savon de Dio.</span></p>
      </p>
      <p class="p"><em class="versenr"> 7</em> Li do diris al la homamasoj, kiuj eliris, por esti baptitaj de
         li: Ho vipuridoj! kiu vin avertis forkuri de la venonta kolero?<em class="versenr"> 8</em> Donu do fruktojn taŭgajn por pento. Kaj ne komencu diri en vi: Ni
         havas Abrahamon kiel patron; ĉar mi diras al vi, ke Dio povas el
         ĉi tiuj ŝtonoj starigi idojn al Abraham.<em class="versenr"> 9</em> Kaj la hakilo jam
         kuŝas ĉe la radiko de la arboj; tial ĉiu arbo, kiu ne donas bonan
         frukton, estas dehakata, kaj ĵetata en fajron.<em class="versenr"> 10</em> Kaj la
         homamasoj lin demandis, dirante: Kion do ni faru?<em class="versenr"> 11</em> Kaj responde
         li diris al ili: Kiu havas du tunikojn, tiu donu al la nehavanto;
         kaj kiu havas manĝaĵon, tiu faru tiel same.<em class="versenr"> 12</em> Venis ankaŭ
         impostistoj, por esti baptitaj, kaj ili diris al li: Majstro,
         kion ni faru?<em class="versenr"> 13</em> Kaj li diris al ili: Ne postulu pli multe, ol
         estas ordonite.<em class="versenr"> 14</em> Kaj ankaŭ soldatoj lin demandis, dirante: Kaj
         kion ni faru? Kaj li diris al ili: Ne perfortu iun, nek maljuste
         ion postulu, kaj estu kontentaj je via salajro.
      </p>
      <p class="p"><em class="versenr"> 15</em> Kaj kiam la popolo atendis, kaj ĉiuj diskutis en siaj koroj
         pri Johano, ĉu eble li estas la Kristo,<em class="versenr"> 16</em> Johano respondis al
         ĉiuj, dirante: Mi ja vin baptas per akvo, sed venas tiu, kiu
         estas pli potenca ol mi; la rimenon de liaj ŝuoj mi ne estas inda
         malligi; li vin baptos per la Sankta Spirito kaj per fajro;<em class="versenr"> 17</em> lia ventumilo estas en lia mano, por ke li elpurigu sian
         draŝejon, kaj kolektu la tritikon en sian grenejon; sed la
         grenventumaĵon li bruligos per fajro neestingebla.
      </p>
      <p class="p"><em class="versenr"> 18</em> Kaj per multaj aliaj konsiloj li evangeliis al la popolo.<em class="versenr"> 19</em> Sed Herodo, la tetrarĥo, riproĉite de li pri Herodias, la edzino
         de lia frato, kaj pri ĉiuj malbonaĵoj, kiujn Herodo faris,<em class="versenr"> 20</em> aldonis al ĉio ankaŭ ĉi tion, ke li enŝlosis Johanon en
         malliberejo.
      </p>
      <p class="p"><em class="versenr"> 21</em> Kaj kiam la tuta popolo estis baptata, Jesuo ankaŭ estis
         baptita, kaj dum li preĝis, la ĉielo malfermiĝis,<em class="versenr"> 22</em> kaj la
         Sankta Spirito malsupreniris sur lin en korpa aspekto kiel
         kolombo; kaj venis voĉo el la ĉielo: Vi estas Mia Filo, la amata;
         en vi Mi havas plezuron.
      </p>
      <p class="p"><em class="versenr"> 23</em> Kaj Jesuo mem, komencante, havis ĉirkaŭ tridek jarojn, estante
         filo (kiel oni supozis) de Jozef, de Eli,<em class="versenr"> 24</em> de Mattat, de Levi,
         de Melĥi, de Janaj, de Jozef,<em class="versenr"> 25</em> de Matatias, de Amos, de Naĥum,
         de Esli, de Nagaj,<em class="versenr"> 26</em> de Maat, de Matatias, de Semein, de Jozef,
         de Joda,<em class="versenr"> 27</em> de Joĥanan, de Resa, de Zerubabel, de Ŝealtiel, de
         Neri,<em class="versenr"> 28</em> de Melĥi, de Adi, de Kosam, de Elmodam, de Er,<em class="versenr"> 29</em> de
         Jesu, de Eliezer, de Jorim, de Mattat, de Levi,<em class="versenr"> 30</em> de Simeon, de
         Jehuda, de Jozef, de Jonam, de Eljakim,<em class="versenr"> 31</em> de Melea, de Mena, de
         Matata, de Natan, de David,<em class="versenr"> 32</em> de Jiŝaj, de Obed, de Boaz, de
         Salma, de Naĥŝon,<em class="versenr"> 33</em> de Aminadab, de Ram, de Ĥecron, de Perec, de
         Jehuda,<em class="versenr"> 34</em> de Jakob, de Isaak, de Abraham, de Teraĥ, de Naĥor,<em class="versenr"> 35</em> de Serug, de Reu, de Peleg, de Eber, de Ŝelaĥ,<em class="versenr"> 36</em> de Kenan, de
         Arpaĥŝad, de Ŝem, de Noa, de Lemeĥ,<em class="versenr"> 37</em> de Metuŝelaĥ, de Ĥanoĥ, de
         Jared, de Mahalalel, de Kenan,<em class="versenr"> 38</em> de Enoŝ, de Set, de Adam, de
         Dio.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Kaj Jesuo, plena de la Sankta Spirito, revenis de Jordan, kaj
         estis kondukata de la Spirito en la dezerton<em class="versenr"> 2</em> dum kvardek tagoj,
         tentate de la diablo. Kaj li manĝis nenion en tiuj tagoj; kaj
         kiam ili finiĝis, li malsatis.<em class="versenr"> 3</em> Kaj la diablo diris al li: Se vi
         estas Filo de Dio, ordonu al ĉi tiu ŝtono, ke ĝi fariĝu pano.<em class="versenr"> 4</em> Kaj Jesuo respondis al li: Estas skribite: Ne per la pano sole
         vivos homo.<em class="versenr"> 5</em> Kaj kondukinte lin supren, li montris al li ĉiujn
         regnojn de la mondo en momento da tempo.<em class="versenr"> 6</em> Kaj la diablo diris al
         li: Mi donos al vi la tutan ĉi tiun potencon kaj ilian gloron;
         ĉar ĝi estas transdonita al mi, kaj al kiu ajn mi volas, al tiu
         mi ĝin donas.<em class="versenr"> 7</em> Se do vi adorkliniĝos antaŭ mi, ĉio estos via.<em class="versenr"> 8</em> Kaj responde Jesuo diris al li: Estas skribite: Al la Eternulo,
         via Dio, adorkliniĝu, kaj al Li sola servu.<em class="versenr"> 9</em> Kaj li kondukis lin
         al Jerusalem, kaj starigis lin sur la tegmenta pinto de la
         templo, kaj diris al li: Se vi estas Filo de Dio, ĵetu vin de ĉi
         tie malsupren;<em class="versenr"> 10</em> ĉar estas skribite:
      </p>
      <p class="indent">
         <p class="verse_indent_cont">Al siaj anĝeloj Li ordonos pri vi, ke ili vin gardu,</p>
      </p>
      <p class="p"><em class="versenr"> 11</em> kaj:
      </p>
      <p class="indent">
         <p class="verse_indent_cont">Sur la manoj ili vin portos,<br>
            Por ke vi ne falpuŝiĝu sur ŝtono per via piedo.
         </p>
      </p>
      <p class="p"><em class="versenr"> 12</em> Kaj responde Jesuo diris al li: Estas dirite: Ne provu la
         Eternulon, vian Dion.
      </p>
      <p class="p"><em class="versenr"> 13</em> Kaj fininte la tutan tentadon, la diablo foriris de li ĝis
         estonta tempo.
      </p>
      <p class="p"><em class="versenr"> 14</em> Kaj revenis Jesuo en la potenco de la Spirito en Galileon; kaj
         eliris famo pri li tra la tuta ĉirkaŭaĵo.<em class="versenr"> 15</em> Kaj li instruadis en
         iliaj sinagogoj, glorate de ĉiuj.
      </p>
      <p class="p"><em class="versenr"> 16</em> Kaj li venis al Nazaret, kie li estis edukita; kaj laŭ sia
         kutimo li eniris en la sinagogon en la sabata tago, kaj stariĝis,
         por legi.<em class="versenr"> 17</em> Kaj estis donita al li libro de la profeto Jesaja.
         Kaj, malferminte la libron, li trovis la lokon, kie estis
         skribite:
      </p>
      <p class="indent">
         <p class="verse_indent"><span class="versenr_indent">18</span> <span class="versetext_indent">La spirito de la Eternulo estas sur mi,<br>
               Ĉar Li min sanktoleis, por bonanonci al malriĉuloj;<br>
               Li sendis min, por anonci liberecon al kaptitoj<br>
               Kaj vidpovon al blinduloj,<br>
               Por meti la vunditojn en liberecon,</span></p>
         <p class="verse_indent"><span class="versenr_indent">19</span> <span class="versetext_indent">Por proklami favorjaron de la Eternulo.</span></p>
      </p>
      <p class="p"><em class="versenr"> 20</em> Kaj kunvolvinte la libron, kaj redoninte ĝin al la subulo, li
         sidiĝis; kaj la okuloj de ĉiuj en la sinagogo atente lin
         rigardis.<em class="versenr"> 21</em> Kaj li ekparolis al ili: Hodiaŭ tiu skribo
         plenumiĝas en viaj oreloj.<em class="versenr"> 22</em> Kaj ĉiuj atestis pri li, kaj miris
         pro la vortoj de graco, kiuj eliris el lia buŝo; kaj ili diris:
         Ĉu ĉi tiu ne estas la filo de Jozef?<em class="versenr"> 23</em> Kaj li diris al ili:
         Sendube vi diros al mi la jenan sentencon: Kuracisto, sanigu vin
         mem; kiajn aferojn, pri kiuj ni aŭdis, en Kapernaum faritajn,
         tiajn faru ĉi tie en via patrujo.<em class="versenr"> 24</em> Kaj li diris: Vere mi diras
         al vi: Neniu profeto estas akceptata en sia patrujo.<em class="versenr"> 25</em> Kun
         vereco mi diras al vi: Estis multaj vidvinoj en Izrael en la
         tagoj de Elija, kiam estis ŝlosita la ĉielo tri jarojn kaj ses
         monatojn, kiam okazis granda malsato sur la tuta lando;<em class="versenr"> 26</em> kaj al
         neniu el ili Elija estis sendita, krom al Carfat en la lando
         Cidon, al virino vidvino.<em class="versenr"> 27</em> Kaj estis multaj lepruloj en Izrael
         en la tagoj de la profeto Eliŝa; sed neniu el ili estis purigita,
         krom Naaman, la Siriano.<em class="versenr"> 28</em> Kaj ĉiuj en la sinagogo pleniĝis de
         kolero, aŭdante tion;<em class="versenr"> 29</em> kaj leviĝinte, ili elĵetis lin ekster la
         urbon, kaj kondukis lin ĝis la krutaĵo de la monteto, sur kiu
         ilia urbo estis konstruita, por ĵeti lin malsupren.<em class="versenr"> 30</em> Sed li
         foriris, trapasinte tra ilia mezo.
      </p>
      <p class="p"><em class="versenr"> 31</em> Kaj li malsupreniris al Kapernaum, urbo Galilea. Kaj li
         instruis ilin en la sabato;<em class="versenr"> 32</em> kaj oni miris pro lia instruado,
         ĉar kun aŭtoritato estis lia vorto.<em class="versenr"> 33</em> Kaj en la sinagogo estis
         viro, havanta spiriton de malpura demono; kaj li kriegis per
         laŭta voĉo,<em class="versenr"> 34</em> dirante: Ha! kio estas inter ni kaj vi, Jesuo
         Nazaretano? Ĉu vi venis, por pereigi nin? Mi scias, kiu vi estas,
         la Sanktulo de Dio.<em class="versenr"> 35</em> Kaj Jesuo severe admonis lin, dirante:
         Silentu, kaj eliru el li. Kaj ĵetinte lin en la mezon, la demono
         eliris el li, neniel difektinte lin.<em class="versenr"> 36</em> Kaj falis miro sur ĉiujn,
         kaj ili kunparoladis inter si, dirante: Kia vorto estas ĉi tio?
         ĉar kun aŭtoritato kaj potenco li ordonas al la malpuraj
         spiritoj, kaj ili eliras.<em class="versenr"> 37</em> Kaj famo pri li eliris al ĉiu loko
         de la tuta ĉirkaŭaĵo.
      </p>
      <p class="p"><em class="versenr"> 38</em> Kaj leviĝinte el la sinagogo, li eniris en la domon de Simon.
         Kaj la bopatrino de Simon estis tenata de granda febro, kaj ili
         petis lin pri ŝi.<em class="versenr"> 39</em> Kaj starante super ŝi, li admonis la febron;
         kaj ĝi forlasis ŝin, kaj ŝi tuj leviĝis kaj servis al ili.
      </p>
      <p class="p"><em class="versenr"> 40</em> Kaj ĉe la subiro de la suno ĉiuj, kiuj havis malsanulojn kun
         diversaj malsanoj, venigis ilin al li; kaj li metis sur ĉiun el
         ili la manojn, kaj sanigis ilin.<em class="versenr"> 41</em> Eliris ankaŭ demonoj el
         multaj, kriegante, kaj dirante: Vi estas la Filo de Dio. Kaj
         severe admonante, li ne permesis al ili paroli, ĉar ili sciis, ke
         li estas la Kristo.
      </p>
      <p class="p"><em class="versenr"> 42</em> Kaj kiam tagiĝis, li eliris, kaj venis en dezertan lokon; kaj
         la homamasoj lin serĉis, kaj venis al li, kaj lin detenis, ke li
         ne foriru de ili.<em class="versenr"> 43</em> Sed li diris al ili: Ankaŭ al la ceteraj
         urboj mi devas prediki la evangelion de la regno de Dio; ĉar por
         tio mi estas sendita.
      </p>
      <p class="p"><em class="versenr"> 44</em> Kaj li predikis en la sinagogoj de Galileo.
      </p>
      <div class="dist_chapter"></div>
      <h3 class="chapternr">5</h3>
      <p class="first_p">Kaj dum la homamaso ĉirkaŭpremis lin kaj aŭskultis la vorton de
         Dio, li staris apud la lago Genesaret;<em class="versenr"> 2</em> kaj li vidis du ŝipetojn
         starantajn apud la lago, sed la fiŝkaptistoj ĵus eliris el ili,
         kaj lavis la retojn.<em class="versenr"> 3</em> Kaj li eniris en unu el la ŝipetoj, kiu
         apartenis al Simon, kaj petis, ke li forŝovu iom for de la bordo.
         Kaj li sidiĝis, kaj instruis la homamason el la ŝipeto.<em class="versenr"> 4</em> Kaj
         kiam li ĉesis paroli, li diris al Simon: Forŝovu ĝis la profundo,
         kaj mallevu la retojn por akirado.<em class="versenr"> 5</em> Kaj responde Simon diris:
         Estro, ni jam laboris la tutan nokton kaj kaptis nenion; tamen
         laŭ via diro mi mallevos la retojn.<em class="versenr"> 6</em> Kaj tion farinte, ili
         enfermis grandan amason da fiŝoj, kaj iliaj retoj ekrompiĝis;<em class="versenr"> 7</em> kaj ili geste signis al siaj kompanianoj en la alia ŝipeto, ke
         ili venu kaj helpu ilin. Kaj ili venis, kaj plenigis ambaŭ
         ŝipetojn, ĝis ekprofundiĝo.<em class="versenr"> 8</em> Sed Simon Petro, tion vidinte,
         falis teren antaŭ la genuoj de Jesuo, dirante: Foriru de mi, ho
         Sinjoro, ĉar mi estas pekulo.<em class="versenr"> 9</em> Ĉar pro la preno de fiŝoj, kiun
         ili akiris, miro kaptis lin, kaj ĉiujn, kiuj estis kun li,<em class="versenr"> 10</em> kaj
         tiel same Jakobon kaj Johanon, filojn de Zebedeo, kiuj estis
         kompanianoj de Simon. Kaj Jesuo diris al Simon: Ne timu; de nun
         vi estos kaptisto de homoj.<em class="versenr"> 11</em> Kaj kiam ili surbordigis siajn
         ŝipetojn, ili forlasis ĉion, kaj sekvis lin.
      </p>
      <p class="p"><em class="versenr"> 12</em> Kaj dum li estis en unu el la urboj, jen viro plena de lepro;
         kaj vidante Jesuon, li falis sur la vizaĝon kaj petegis lin,
         dirante: Sinjoro, se vi volas, vi povas min purigi.<em class="versenr"> 13</em> Kaj li
         etendis la manon kaj tuŝis lin, dirante: Mi volas; estu purigita.
         Kaj tuj la lepro foriris de li.<em class="versenr"> 14</em> Kaj li ordonis al li, ke li
         diru al neniu: Sed foririnte, montru vin al la pastro kaj tiele
         oferu pro via purigado, kiel ordonis Moseo, por atesto al ili.<em class="versenr"> 15</em> Sed la famo pri li des pli multe disvastiĝis; kaj grandaj
         homamasoj kunvenis, por aŭskulti kaj por esti sanigitaj je siaj
         malsanoj.<em class="versenr"> 16</em> Sed li fortiris sin en la dezertojn, kaj preĝadis.
      </p>
      <p class="p"><em class="versenr"> 17</em> Kaj en unu el tiuj tagoj li estis instruanta; kaj ĉeestis
         Fariseoj kaj leĝinstruistoj, sidantaj, kiuj alvenis el ĉiu vilaĝo
         de Galileo kaj el Judujo kaj el Jerusalem; kaj la potenco de la
         Eternulo alestis, por sanigi ilin.<em class="versenr"> 18</em> Kaj jen viroj alportis sur
         lito viron, kiu estis paralizita; kaj ili penis enporti lin kaj
         meti lin antaŭ li.<em class="versenr"> 19</em> Kaj ne trovinte, kiamaniere ili povas
         enporti lin, pro la homamaso, ili supreniris sur la tegmenton,
         kaj mallevis lin tra la tegoloj, kun la liteto, en la mezon antaŭ
         Jesuo.<em class="versenr"> 20</em> Kaj vidante ilian fidon, li diris: Ho viro, viaj pekoj
         estas al vi pardonitaj.<em class="versenr"> 21</em> Kaj la skribistoj kaj Fariseoj
         komencis diskuti inter si, dirante: Kiu estas ĉi tiu, kiu parolas
         blasfemojn? kiu povas pardoni pekojn krom Dio sola?<em class="versenr"> 22</em> Sed Jesuo,
         eksciante iliajn pensojn, responde diris al ili: Kial vi diskutas
         en viaj koroj?<em class="versenr"> 23</em> Kio estas pli facila, diri: Viaj pekoj estas al
         vi pardonitaj, aŭ diri: Leviĝu kaj piediru?<em class="versenr"> 24</em> Sed por ke vi
         sciu, ke la Filo de homo havas aŭtoritaton sur la tero pardoni
         pekojn ― li diris al la paralizulo: Mi diras al vi: Leviĝu, kaj
         prenu vian liteton, kaj iru al via domo.<em class="versenr"> 25</em> Kaj tuj li leviĝis
         antaŭ ili, kaj prenis tion, sur kio li kuŝis, kaj iris al sia
         domo, glorante Dion.<em class="versenr"> 26</em> Kaj mirego kaptis ĉiujn, kaj li gloris
         Dion; kaj ili pleniĝis de timo, dirante: Ni vidis mirindaĵojn
         hodiaŭ.
      </p>
      <p class="p"><em class="versenr"> 27</em> Kaj post tio li eliris, kaj vidis impostiston, nomatan Levi,
         sidantan ĉe la impostejo, kaj diris al li: Sekvu min.<em class="versenr"> 28</em> Kaj li
         forlasis ĉion, kaj leviĝis, kaj sekvis lin.<em class="versenr"> 29</em> Kaj Levi faris
         grandan festenon por li en sia domo, kaj estis granda amaso da
         impostistoj kaj aliaj, kiuj sidis ĉe manĝo kun ili.<em class="versenr"> 30</em> Kaj la
         Fariseoj kaj iliaj skribistoj murmuris kontraŭ liaj disĉiploj,
         dirante: Kial vi manĝas kaj trinkas kun impostistoj kaj pekuloj?<em class="versenr"> 31</em> Kaj Jesuo responde diris al ili: Ne la sanuloj bezonas
         kuraciston, sed la malsanuloj.<em class="versenr"> 32</em> Mi venis, por alvoki ne
         justulojn, sed pekulojn al pento.<em class="versenr"> 33</em> Kaj ili diris al li: La
         disĉiploj de Johano ofte fastas kaj faras preĝojn, kaj tiel same
         ankaŭ la disĉiploj de la Fariseoj; sed la viaj manĝas kaj
         trinkas.<em class="versenr"> 34</em> Kaj Jesuo diris al ili: Ĉu vi povas igi la filojn de
         la edziĝejo fasti, dum la fianĉo estas kun ili?<em class="versenr"> 35</em> Sed venos
         tagoj; kaj kiam la fianĉo estos prenita for de ili, tiam ili
         fastos en tiuj tagoj.<em class="versenr"> 36</em> Kaj li ankaŭ parolis al ili parabolon:
         Neniu ŝiras pecon el nova vesto kaj alkudras ĝin sur malnovan
         veston; ĉar alie li ŝirus la novan, kaj ankaŭ la flikaĵo el la
         nova ne harmonius kun la malnova.<em class="versenr"> 37</em> Kaj neniu enverŝas novan
         vinon en malnovajn felsakojn; ĉar alie la nova vino krevigus la
         felsakojn, kaj ĝi mem elfluus, kaj la felsakoj detruiĝus.<em class="versenr"> 38</em> Sed
         novan vinon oni devas enverŝi en novajn felsakojn.<em class="versenr"> 39</em> Kaj neniu,
         trinkinte malnovan vinon, deziras novan; ĉar li diras: La malnova
         estas preferinda.
      </p>
      <div class="dist_chapter"></div>
      <h3 class="chapternr">6</h3>
      <p class="first_p">Kaj en sabato li iris tra la grenkampoj, kaj liaj disĉiploj
         deŝiris la spikojn, kaj manĝis, frotante ilin en la manoj.<em class="versenr"> 2</em> Sed
         iuj el la Fariseoj diris: Kial vi faras tion, kion fari en sabato
         ne estas permesate?<em class="versenr"> 3</em> Kaj Jesuo, respondante al ili, diris: Ĉu vi
         eĉ ne legis, kion faris David, kiam malsatis li kaj liaj kunuloj?<em class="versenr"> 4</em> ke li eniris en la domon de Dio, kaj prenis kaj manĝis kaj
         donis ankaŭ al siaj kunuloj la panojn de propono, kiujn manĝi ne
         estas permesate, krom nur al la pastroj?<em class="versenr"> 5</em> Kaj li diris al ili:
         La Filo de homo estas sinjoro de la sabato.
      </p>
      <p class="p"><em class="versenr"> 6</em> Kaj en alia sabato li eniris en la sinagogon kaj instruadis;
         kaj tie estis viro, kies dekstra mano estis velkinta.<em class="versenr"> 7</em> Kaj la
         skribistoj kaj Fariseoj observis lin atente, ĉu li sanigos en la
         sabato, por ke ili trovu, kiel lin akuzi.<em class="versenr"> 8</em> Sed li sciis iliajn
         pensojn, kaj li diris al la viro, kiu havis la manon velkintan:
         Leviĝu, kaj stariĝu en la mezo. Kaj li leviĝis kaj stariĝis.<em class="versenr"> 9</em> Kaj Jesuo diris al ili: Mi vin demandas: ĉu estas permesate
         bonfari en sabato, aŭ malbonfari? Savi vivon, al ĝin pereigi?<em class="versenr"> 10</em> Kaj ĉirkaŭrigardinte ĉiujn, li diris al li: Etendu vian manon.
         Kaj li tion faris, kaj lia mano resaniĝis.<em class="versenr"> 11</em> Sed ili pleniĝis de
         frenezo, kaj interparoladis inter si, kion ili faru al Jesuo.
      </p>
      <p class="p"><em class="versenr"> 12</em> Kaj en tiuj tagoj li foriris sur la monton, por preĝi; kaj li
         pasigis la tutan nokton en preĝado al Dio.<em class="versenr"> 13</em> Kaj kiam tagiĝis,
         li alvokis siajn disĉiplojn, kaj elektis el ili dek du, kiujn li
         ankaŭ nomis apostoloj:<em class="versenr"> 14</em> Simonon, kiun li ankaŭ nomis Petro, kaj
         Andreon, lian fraton, kaj Jakobon kaj Johanon kaj Filipon kaj
         Bartolomeon<em class="versenr"> 15</em> kaj Mateon kaj Tomason, kaj Jakobon, filon de
         Alfeo, kaj Simonon, nomatan Fervorulo,<em class="versenr"> 16</em> kaj Judason de Jakobo,
         kaj Judason Iskariotan, kiu fariĝis perfidulo.<em class="versenr"> 17</em> Kaj li
         malsupreniris kun ili, kaj staris sur ebena loko, kaj granda
         amaso de liaj disĉiploj, kaj granda nombro de la popolo el la
         tuta Judujo kaj Jerusalem, kaj el la marbordo de Tiro kaj Cidon,
         kiuj alvenis, por aŭskulti lin kaj saniĝi je siaj malsanoj;<em class="versenr"> 18</em> kaj tiuj, kiuj estis turmentataj de malpuraj spiritoj, estis
         sanigitaj.<em class="versenr"> 19</em> Kaj la tuta homamaso volis tuŝi lin, ĉar potenco
         eliris el li kaj sanigis ĉiujn.
      </p>
      <p class="p"><em class="versenr"> 20</em> Kaj li levis siajn okulojn al siaj disĉiploj, kaj diris:
         Feliĉaj estas vi malriĉuloj, ĉar via estas la regno de Dio.<em class="versenr"> 21</em> Feliĉaj estas vi, kiuj nun malsatas, ĉar vi satiĝos. Feliĉaj
         estas vi, kiuj nun ploras, ĉar vi ridos.<em class="versenr"> 22</em> Feliĉaj vi estas,
         kiam oni vin malamos kaj vin izolos kaj vin riproĉos, kaj elĵetos
         vian nomon kial malbonan, pro la Filo de homo.<em class="versenr"> 23</em> Ĝoju en tiu
         tago, kaj pro ĝojo saltu, ĉar jen via rekompenco estas granda en
         la ĉielo; ĉar tiel same faris iliaj patroj kontraŭ la profetoj.<em class="versenr"> 24</em> Sed ve al vi riĉuloj! ĉar vi jam ricevis vian konsolon.<em class="versenr"> 25</em> Ve
         al vi satigitaj! ĉar vi malsatos. Ve al vi, kiuj nun ridas! ĉar
         vi malĝojos kaj ploros.<em class="versenr"> 26</em> Ve, kiam ĉiuj homoj parolos bone pri
         vi! ĉar tiel same faris iliaj patroj al la falsaj profetoj.
      </p>
      <p class="p"><em class="versenr"> 27</em> Sed mi diras al vi, kiuj aŭdas: Amu viajn malamikojn, faru
         bonon al viaj malamantoj;<em class="versenr"> 28</em> benu tiujn, kiuj vin malbenas; preĝu
         por tiuj, kiuj kun insulto vin atakas.<em class="versenr"> 29</em> Al tiu, kiu frapas vin
         sur la vango, prezentu ankaŭ la alian; kaj de tiu, kiu prenas
         vian mantelon, ne detenu vian tunikon.<em class="versenr"> 30</em> Donu al ĉiu, kiu petas
         de vi; kaj de tiu, kiu forprenas viajn posedaĵojn, ne repostulu
         ilin.<em class="versenr"> 31</em> Kaj kiel vi volas, ke la homoj faru al vi, faru ankaŭ al
         ili tiel same.<em class="versenr"> 32</em> Kaj se vi amas tiujn, kiuj amas vin, kian
         dankon vi havas? ĉar eĉ la pekuloj amas tiujn, kiuj ilin amas.<em class="versenr"> 33</em> Kaj se vi bonfaras al viaj bonfarantoj, kian dankon vi havas? ĉar
         eĉ la pekuloj tiel same faras.<em class="versenr"> 34</em> Kaj se vi pruntas al tiuj, de
         kiuj vi esperas ricevi, kian dankon vi havas? eĉ pekuloj pruntas
         al pekuloj, por egale rericevi.<em class="versenr"> 35</em> Sed amu viajn malamikojn, kaj
         bonfaru, kaj pruntedonu, pri neniu perdante esperon; kaj via
         rekompenco estos granda, kaj vi estos filoj de la Plejalta; ĉar
         Li estas bona al la nedankemuloj kaj malbonuloj.<em class="versenr"> 36</em> Estu
         kompatemaj, kiel via Patro estas kompatema.<em class="versenr"> 37</em> Kaj ne juĝu, kaj
         vi ne estos juĝitaj; kaj ne kondamnu, kaj vi ne estos
         kondamnitaj; liberigu, kaj vi estos liberigitaj;<em class="versenr"> 38</em> donu, kaj
         estos donite al vi; bonan mezuron, premitan, kunskuitan,
         superfluantan, oni donos en vian sinon. Ĉar per kia mezuro vi
         mezuras, per tia oni remezuros al vi.
      </p>
      <p class="p"><em class="versenr"> 39</em> Kaj li parolis ankaŭ al ili parabolon: Ĉu blindulo povas gvidi
         blindulon? ĉu ne falos ambaŭ en fosaĵon?<em class="versenr"> 40</em> Disĉiplo ne estas
         super sia instruisto; sed perfektigite, ĉiu estos kiel lia
         instruisto.<em class="versenr"> 41</em> Kaj kial vi rigardas la lignereton, kiu estas en
         la okulo de via frato, kaj ne pripensas la trabon, kiu estas en
         via propra okulo?<em class="versenr"> 42</em> Kiel vi povas diri al via frato: Frato, lasu
         min eltiri la lignereton, kiu estas en via okulo; dum vi ne
         pripensas la trabon en via propra okulo? Hipokritulo! eltiru unue
         la trabon el via okulo, kaj tiam vi klare vidos, por eltiri la
         lignereton, kiu estas en la okulo de via frato.<em class="versenr"> 43</em> Ĉar ne
         ekzistas bona arbo, kiu donas putran frukton; nek putra arbo, kiu
         donas bonan frukton.<em class="versenr"> 44</em> Ĉar ĉiu arbo estas konata per sia propra
         frukto. Ĉar el dornarbetoj oni ne kolektas figojn, nek el
         rubusujo oni rikoltas vinberojn.<em class="versenr"> 45</em> Bona homo el la bona
         trezorejo de sia koro liveras bonon, kaj malbona homo el la
         malbona trezorejo liveras malbonon; ĉar el la abundo de la koro
         parolas lia buŝo.
      </p>
      <p class="p"><em class="versenr"> 46</em> Kaj kial vi min vokas: Sinjoro, Sinjoro; kaj ne faras tion,
         kion mi diras?<em class="versenr"> 47</em> Pri ĉiu, kiu venas al mi, kaj aŭdas miajn
         parolojn, kaj plenumas ilin, mi montros al vi, al kiu li similas:<em class="versenr"> 48</em> li similas al viro, kiu, konstruante domon, fosis kaj profunde
         kavigis, kaj metis fundamenton sur la roko; kaj kiam okazis
         inundo, la rivero sin ĵetis kontraŭ tiun domon, kaj ne povis ĝin
         ŝanceli; ĉar ĝi estis bone konstruita.<em class="versenr"> 49</em> Sed tiu, kiu aŭdas kaj
         ne plenumas, similas al viro, kiu konstruis sur la tero sen
         fundamento domon; kontraŭ kiun la rivero sin ĵetis, kaj ĝi tuj
         enfalis, kaj la ruino de tiu domo estis granda.
      </p>
      <div class="dist_chapter"></div>
      <h3 class="chapternr">7</h3>
      <p class="first_p">Fininte ĉiujn siajn dirojn en la oreloj de la popolo, li eniris
         en Kapernaumon.
      </p>
      <p class="p"><em class="versenr"> 2</em> Kaj sklavo de unu centestro, kiu estis kara por li, estis
         malsana kaj preskaŭ mortanta.<em class="versenr"> 3</em> Kaj aŭdinte pri Jesuo, tiu sendis
         al li pliaĝulojn de la Judoj, por peti, ke li venu, por savi lian
         sklavon.<em class="versenr"> 4</em> Kaj veninte al Jesuo, ili insiste petegis, dirante: Li
         estas inda, ke vi faru al li tiun komplezon;<em class="versenr"> 5</em> ĉar li amas nian
         nacion, kaj li mem konstruigis por ni la sinagogon.<em class="versenr"> 6</em> Kaj Jesuo
         ekiris kun ili. Kaj kiam li estis ne malproksime de la domo, la
         centestro sendis al li amikojn, por diri al li: Sinjoro, ne ĝenu
         vin; ĉar mi ne estas inda, ke vi venu sub mian tegmenton;<em class="versenr"> 7</em> pro
         tio mi ne opiniis min inda veni al vi. Sed vorton parolu, kaj mia
         knabo saniĝos.<em class="versenr"> 8</em> Ĉar mi ankaŭ estas homo metita sub aŭtoritato,
         havante sub mi soldatojn; kaj mi diras al ĉi tiu: Iru; kaj li
         iras; kaj al alia: Venu; kaj li venas; kaj al mia sklavo: Faru ĉi
         tion; kaj li ĝin faras.<em class="versenr"> 9</em> Kaj kiam Jesuo tion aŭdis, li miris pri
         li, kaj sin turninte, diris al la homamaso, lin sekvanta: Mi
         diras al vi: Eĉ en Izrael mi ne trovis tiom da fido.<em class="versenr"> 10</em> Kaj la
         senditoj, reveninte al la domo, trovis la sklavon sana.
      </p>
      <p class="p"><em class="versenr"> 11</em> Kaj post nelonge li iris al urbo nomata Nain, kaj akompanis
         lin liaj disĉiploj kaj granda homamaso.<em class="versenr"> 12</em> Kaj kiam li
         alproksimiĝis al la pordego de la urbo, jen oni elportis
         mortinton, la solan filon de lia patrino, kaj ŝi estis vidvino;
         kaj granda homamaso el la urbo estis kun ŝi.<em class="versenr"> 13</em> Kaj kiam la
         Sinjoro ŝin vidis, li kortuŝiĝis pri ŝi, kaj diris al ŝi: Ne
         ploru.<em class="versenr"> 14</em> Kaj li alproksimiĝis, kaj tuŝis la portilon, kaj la
         portantoj haltis. Kaj li diris: Junulo, mi diras al vi: Leviĝu.<em class="versenr"> 15</em> Kaj la mortinto side leviĝis kaj komencis paroli. Kaj li donis
         lin al lia patrino.<em class="versenr"> 16</em> Kaj timo kaptis ĉiujn; kaj ili gloris
         Dion, dirante: Granda profeto leviĝis inter ni; kaj: Dio vizitis
         Sian popolon.<em class="versenr"> 17</em> Kaj ĉi tiu famo pri li eliris tra la tuta
         Judujo, kaj tra la tuta ĉirkaŭaĵo.
      </p>
      <p class="p"><em class="versenr"> 18</em> Kaj la disĉiploj de Johano sciigis lin pri ĉio tio.<em class="versenr"> 19</em> Kaj
         Johano, alvokinte al si du el siaj disĉiploj, sendis ilin al la
         Sinjoro, por diri: Ĉu vi estas la venonto, aŭ ĉu ni atendu alian?<em class="versenr"> 20</em> Kaj kiam la viroj alvenis al li, ili diris: Johano, la
         Baptisto, sendis nin al vi, por diri: Ĉu vi estas la venonto, aŭ
         ĉu ni atendu alian?<em class="versenr"> 21</em> En tiu horo li sanigis multajn je malsanoj
         kaj pestoj kaj malbonaj spiritoj; kaj al multaj blinduloj li
         redonis vidpovon.<em class="versenr"> 22</em> Kaj li respondis kaj diris al ili: Iru kaj
         sciigu Johanon pri tio, kion vi vidis kaj aŭdis: blinduloj vidas,
         lamuloj marŝas, lepruloj estas purigitaj, kaj surduloj aŭdas,
         mortintoj leviĝas, al malriĉuloj evangelio estas predikata.<em class="versenr"> 23</em> Kaj feliĉa estas ĉiu, kiu ne falpuŝiĝas pro mi.
      </p>
      <p class="p"><em class="versenr"> 24</em> Kaj kiam la senditoj de Johano foriris, li komencis paroli al
         la homamasoj pri Johano: Kion vi eliris en la dezerton, por
         rigardi? ĉu junkon skuatan de la vento?<em class="versenr"> 25</em> Sed kion vi eliris,
         por vidi? ĉu homon per mola vestaro vestitan? Jen tiuj, kiuj
         portas luksan vestaron kaj delikate vivadas, troviĝas en domoj de
         reĝoj.<em class="versenr"> 26</em> Sed kion vi eliris, por vidi? ĉu profeton? Jes, mi
         diras al vi, kaj multe pli ol profeton.<em class="versenr"> 27</em> Ĉar li estas tiu, pri
         kiu estas skribite:
      </p>
      <p class="indent">
         <p class="verse_indent_cont">Jen Mi sendos Mian anĝelon antaŭ via vizaĝo,<br>
            Kaj li preparos antaŭ vi vian vojon.
         </p>
      </p>
      <p class="p"><em class="versenr"> 28</em> Mi diras al vi: Inter naskitoj de virinoj estas neniu pli
         granda ol Johano; tamen tiu, kiu estas nur malgranda en la regno
         de Dio, estas pli granda ol li.<em class="versenr"> 29</em> Kaj la tuta popolo kaj la
         impostistoj, aŭdinte, pravigis Dion, ĉar ili ricevis la bapton de
         Johano.<em class="versenr"> 30</em> Sed la Fariseoj kaj la leĝistoj rifuzis por si la
         intencon de Dio, ĉar ili ne estis baptitaj de li.<em class="versenr"> 31</em> Al kio do mi
         komparos la homojn de ĉi tiu generacio? kaj al kio ili similas?<em class="versenr"> 32</em> Ili similas al infanoj, kiuj sidas sur la placo kaj vokas unu
         al alia, dirante: Ni flutis al vi, kaj vi ne dancis; ni lamentis,
         kaj vi ne ploris.<em class="versenr"> 33</em> Ĉar Johano, la Baptisto, venis, nek manĝante
         panon nek trinkante vinon; kaj vi diras: Li havas demonon.<em class="versenr"> 34</em> La
         Filo de homo venis, manĝante kaj trinkante; kaj vi diras: Jen
         manĝegulo kaj vindrinkulo, amiko de impostistoj kaj pekuloj!<em class="versenr"> 35</em> Kaj la saĝeco estas pravigita de ĉiuj siaj infanoj.
      </p>
      <p class="p"><em class="versenr"> 36</em> Kaj unu el la Fariseoj petis lin, ke li manĝu kun li. Kaj li
         eniris en la domon de la Fariseo, kaj sidiĝis ĉe manĝo.<em class="versenr"> 37</em> Kaj
         jen estis en la urbo virino pekulino; kaj kiam ŝi eksciis, ke
         Jesuo sidas ĉe manĝo en la domo de la Fariseo, ŝi alportis
         alabastran vazon da ŝmiraĵo,<em class="versenr"> 38</em> kaj starante malantaŭe ĉe liaj
         piedoj, plorante, ŝi komencis priverŝi liajn piedojn per siaj
         larmoj, kaj viŝis ilin per la haroj de sia kapo, kaj kisadis
         liajn piedojn, kaj ŝmiris ilin per la ŝmiraĵo.<em class="versenr"> 39</em> Kaj kiam la
         Fariseo, kiu lin invitis, tion vidis, li parolis en si, dirante:
         Ĉi tiu, se li estus profeto, ja scius, kiu kaj kia virino lin
         tuŝas, ke ŝi estas pekulino.<em class="versenr"> 40</em> Kaj responde Jesuo diris al li:
         Simon, mi havas ion diri al vi. Kaj li diris: Majstro, parolu.<em class="versenr"> 41</em> Unu pruntedoninto havis du ŝuldantojn; unu ŝuldis kvincent
         denarojn, kaj la alia kvindek.<em class="versenr"> 42</em> Kiam ili havis nenion, per kio
         pagi, li pardonis al ambaŭ la ŝuldon. Kiu el ili do lin pli amos?<em class="versenr"> 43</em> Simon responde diris: Tiu, mi supozas, al kiu li pardonis la
         pli grandan ŝuldon. Kaj li diris al li: Vi prave juĝis.<em class="versenr"> 44</em> Kaj
         sin turnante al la virino, li diris al Simon: Ĉu vi vidas ĉi tiun
         virinon? Mi eniris en vian domon, vi ne donis al mi akvon por la
         piedoj; sed ŝi priverŝis miajn piedojn per siaj larmoj kaj viŝis
         ilin per siaj haroj.<em class="versenr"> 45</em> Vi ne donis al mi kison; sed ŝi, de la
         tempo, kiam mi eniris, ne ĉesis kisadi miajn piedojn.<em class="versenr"> 46</em> Vi ne
         ŝmiris mian kapon per oleo; sed ŝi ŝmiris miajn piedojn per
         ŝmiraĵo.<em class="versenr"> 47</em> Pro tio mi diras al vi: Ŝiaj pekoj, kiuj estas
         multaj, estas pardonitaj; ĉar ŝi multe amis; sed al kiu malmulto
         estas pardonita, tiu malmulte amas.<em class="versenr"> 48</em> Kaj li diris al ŝi: Viaj
         pekoj estas pardonitaj.<em class="versenr"> 49</em> Kaj tiuj, kiuj sidis ĉe manĝo kun li,
         komencis diri inter si: Kiu estas ĉi tiu, kiu eĉ pardonas pekojn?<em class="versenr"> 50</em> Kaj li diris al la virino: Via fido vin savis; iru en pacon.
      </p>
      <div class="dist_chapter"></div>
      <h3 class="chapternr">8</h3>
      <p class="first_p">Kaj post ne longe li vojiradis tra urboj kaj vilaĝoj,
         predikante kaj alportante la evangelion de la regno de Dio, kaj
         kun li la dek du,<em class="versenr"> 2</em> kaj iuj virinoj, kiuj estis resanigitaj je
         malbonaj spiritoj kaj malsanoj: Maria, kiu estis nomata
         Magdalena, el kiu eliris sep demonoj,<em class="versenr"> 3</em> kaj Joana, edzino de
         Ĥuzas, la ĉambelano de Herodo, kaj Susana, kaj multaj aliaj, kiuj
         faris al ili helpan servadon per sia havo.
      </p>
      <p class="p"><em class="versenr"> 4</em> Kaj kiam granda homamaso kolektiĝis, kaj homoj el ĉiu urbo
         venis al li, li diris per parabolo:<em class="versenr"> 5</em> La semisto eliris, por semi
         sian semon; kaj dum li semis, iuj semoj falis apud la vojo kaj
         estis piedpremitaj, kaj la birdoj de la ĉielo formanĝis ilin.<em class="versenr"> 6</em> Kaj aliaj falis sur ŝtonan lokon, kaj kreskinte, velkis, ĉar ili
         ne havis malsekaĵon.<em class="versenr"> 7</em> Kaj aliaj falis meze inter dornojn; kaj la
         dornoj kunkreskis, kaj sufokis ilin.<em class="versenr"> 8</em> Kaj aliaj falis en la
         bonan teron, kaj kreskinte, produktis frukton centoble. Dirinte
         tion, li kriis: Kiu havas orelojn por aŭdi, tiu aŭdu.
      </p>
      <p class="p"><em class="versenr"> 9</em> Kaj liaj disĉiploj demandis al li, kia estas ĉi tiu parabolo.<em class="versenr"> 10</em> Kaj li diris: Al vi estas donite scii la misterojn de la regno
         de Dio; sed al la aliaj per paraboloj, por ke, vidante, ili ne
         rimarku, kaj aŭdante, ili ne komprenu.<em class="versenr"> 11</em> La parabolo estas jena:
         La semo estas la vorto de Dio.<em class="versenr"> 12</em> Kaj la falintaj apud la vojo
         estas tiuj, kiuj aŭdis; tiam venas la diablo, kaj forprenas la
         vorton el ilia koro, por ke ili ne kredu kaj ne estu savitaj.<em class="versenr"> 13</em> Kaj la falintaj sur la ŝtonan lokon estas tiuj, kiuj, aŭdinte,
         kun ĝojo akceptas la vorton; sed ili ne havas radikon, kaj kredas
         nur portempe, kaj en tempo de tento ili defalas.<em class="versenr"> 14</em> Kaj tio, kio
         falis inter dornojn, estas tiuj, kiuj aŭdis, kaj dum sia irado
         sufokiĝas per zorgoj kaj riĉo kaj plezuroj de la vivo, kaj ne
         perfektigas frukton.<em class="versenr"> 15</em> Kaj tio, kio falis en la bonan teron,
         estas tiuj, kiuj en bela kaj bona koro, aŭdinte la vorton,
         konservas ĝin, kaj kun pacienco donas frukton.
      </p>
      <p class="p"><em class="versenr"> 16</em> Kaj ekbruliginte lampon, oni ne kovras ĝin per vazo, aŭ
         forŝovas ĝin sub liton; sed metas ĝin sur lampingon, por ke la
         enirantoj povu vidi la lumon.<em class="versenr"> 17</em> Ĉar estas kaŝita nenio, kio ne
         malkaŝiĝos; kaj ne estas io sekreta, kio ne koniĝos kaj klare
         elmontriĝos.<em class="versenr"> 18</em> Atentu do, kiamaniere vi aŭdas; ĉar kiu ajn
         havas, al tiu estos donite; kaj kiu ajn ne havas, de tiu estos
         forprenita eĉ tio, kion li ŝajne havas.
      </p>
      <p class="p"><em class="versenr"> 19</em> Kaj alvenis al li lia patrino kaj liaj fratoj, kaj ili ne
         povis lin atingi pro la homamaso.<em class="versenr"> 20</em> Kaj oni sciigis lin: Via
         patrino kaj viaj fratoj staras ekstere, kaj deziras vin vidi.<em class="versenr"> 21</em> Sed respondante, li diris al ili: Mia patrino kaj miaj fratoj
         estas tiuj, kiuj aŭdas la vorton de Dio, kaj ĝin plenumas.
      </p>
      <p class="p"><em class="versenr"> 22</em> Kaj en unu el tiuj tagoj eniris en ŝipeton li kaj liaj
         disĉiploj; kaj li diris al ili: Ni transiru al la alia bordo de
         la lago; kaj ili surmariĝis.<em class="versenr"> 23</em> Sed dum ili veturis, li
         endormiĝis; kaj falis ventego sur la lagon; kaj ili tute pleniĝis
         de akvo, kaj estis en danĝero.<em class="versenr"> 24</em> Kaj ili venis al li, kaj vekis
         lin, dirante: Estro, estro, ni pereas. Kaj li leviĝis, kaj
         admonis la venton kaj la furiozon de la akvo; kaj ili ĉesiĝis,
         kaj fariĝis sereno.<em class="versenr"> 25</em> Kaj li diris al ili: Kie estas via fido?
         Kaj ili timis kaj miris, dirante unu al la alia: Kiu do estas ĉi
         tiu? ĉar li ordonas eĉ al la ventoj kaj al la akvo, kaj ili obeas
         al li.
      </p>
      <p class="p"><em class="versenr"> 26</em> Kaj ili ŝipveturis al la lando de la Gerasenoj, kiu estas
         kontraŭ Galileo.<em class="versenr"> 27</em> Kaj kiam li surbordiĝis, renkontis lin el la
         urbo viro, havanta demonojn; kaj jam de longe li ne portis
         vestojn, kaj loĝis ne en domo, sed en la tomboj.<em class="versenr"> 28</em> Kaj vidinte
         Jesuon, li ekkriis kaj falis antaŭ li, kaj laŭtvoĉe diris: Kio
         estas inter mi kaj vi, ho Jesuo, Filo de Dio Plejalta? mi petas
         vin, ne turmentu min.<em class="versenr"> 29</em> Ĉar li ordonis al la malpura spirito
         eliri el la homo. Ĉar ĝi ofte kaptis lin, kaj li estis sub
         gardantaro, kaj ligita per ĉenoj kaj katenoj; kaj disrompinte la
         ligilojn, li estis peladata de la demono en la dezertojn.<em class="versenr"> 30</em> Kaj
         Jesuo demandis lin: Kia estas via nomo? Kaj li diris: Legio; ĉar
         multaj demonoj eniris en lin.<em class="versenr"> 31</em> Kaj ili petegis lin, ke li ne
         ordonu al ili foriri en la abismon.<em class="versenr"> 32</em> Kaj estis tie granda grego
         da porkoj, paŝtiĝantaj sur la monto; kaj ili petegis lin, ke li
         permesu al ili eniri en la porkojn. Kaj li tion permesis al ili.<em class="versenr"> 33</em> Kaj elirinte el la viro, la demonoj eniris en la porkojn; kaj
         la grego kuris de la krutaĵo en la lagon, kaj sufokiĝis.<em class="versenr"> 34</em> Kaj
         kiam iliaj paŝtistoj vidis la okazintaĵon, ili forkuris, kaj
         rakontis ĝin en la urbo kaj en la kamparo.<em class="versenr"> 35</em> Kaj oni eliris por
         vidi, kio okazis; kaj ili venis al Jesuo, kaj trovis la viron, el
         kiu eliris la demonoj, sidanta, vestita kaj en sana prudento, ĉe
         la piedoj de Jesuo, kaj ili timis.<em class="versenr"> 36</em> Kaj la vidintoj rakontis al
         ili, kiamaniere la demonhavinto saniĝis.<em class="versenr"> 37</em> Kaj la tuta homamaso,
         el la ĉirkaŭaĵo de la Gerasenoj, petis lin foriri de ili; ĉar ili
         estis tenataj de granda timo; kaj li eniris en ŝipeton kaj
         returne veturis.<em class="versenr"> 38</em> Sed la viro, el kiu eliris la demonoj, petis
         lin, ke li povu esti kun li; sed li forsendis lin, dirante:<em class="versenr"> 39</em> Reiru al via domo, kaj rakontu ĉion, kion Dio faris por vi. Kaj
         li foriris, famigante tra la tuta urbo ĉion, kion Jesuo faris por
         li.
      </p>
      <p class="p"><em class="versenr"> 40</em> Kaj kiam Jesuo revenis, la homamaso bonvenigis lin, ĉar ĉiuj
         atendis lin.<em class="versenr"> 41</em> Kaj jen venis viro, nomata Jairos, kaj li estis
         sinagogestro; kaj li sin ĵetis antaŭ la piedojn de Jesuo, kaj
         petegis lin, ke li venu en lian domon;<em class="versenr"> 42</em> ĉar li havis unu solan
         filinon, proksimume dekdujaran, kaj ŝi estis mortanta. Kaj dum li
         iris, la homamaso ĉirkaŭpremis lin.
      </p>
      <p class="p"><em class="versenr"> 43</em> Kaj virino, kiu jam dek du jarojn havis sangofluon, kaj
         elspezis sian tutan havon por kuracistoj, kaj ne povis esti
         resanigita de iu,<em class="versenr"> 44</em> venis malantaŭ lin, kaj tuŝis la randon de
         lia vestaĵo; kaj tuj ŝia sangofluo ĉesiĝis.<em class="versenr"> 45</em> Kaj Jesuo diris:
         Kiu min tuŝis? Kaj kiam ĉiuj neis, Petro diris: Estro, la
         homamaso ĉirkaŭas kaj premas vin.<em class="versenr"> 46</em> Sed Jesuo diris: Iu min
         tuŝis; ĉar mi sentis, ke de mi eliris potenco.<em class="versenr"> 47</em> Kaj kiam la
         virino ekvidis, ke ŝi ne estas kaŝita, ŝi venis tremanta, kaj,
         sin ĵetante antaŭ lin, sciigis antaŭ la tuta popolo, pro kia
         motivo ŝi tuŝis lin, kaj kiel ŝi estas tuj sanigita.<em class="versenr"> 48</em> Kaj li
         diris al ŝi: Filino, via fido vin savis; iru en pacon.
      </p>
      <p class="p"><em class="versenr"> 49</em> Dum li ankoraŭ parolis, jen iu venis de la domo de la
         sinagogestro, dirante: Via filino jam mortis; ne ĝenu la
         instruiston.<em class="versenr"> 50</em> Sed Jesuo, aŭdinte tion, respondis al li: Ne
         timu; nur kredu, kaj ŝi estos savita.<em class="versenr"> 51</em> Kaj kiam li venis al la
         domo, li permesis al neniu eniri kun li, krom Petro kaj Johano
         kaj Jakobo kaj la patro kaj la patrino de la knabino.<em class="versenr"> 52</em> Kaj ĉiuj
         ploris kaj ĝemis pro ŝi; sed li diris: Ne ploru; ĉar ŝi ne
         mortis, sed dormas.<em class="versenr"> 53</em> Kaj ili mokridis lin, sciante, ke ŝi
         mortis.<em class="versenr"> 54</em> Sed li, preninte ŝian manon, vokis ŝin, dirante:
         Knabino, leviĝu.<em class="versenr"> 55</em> Kaj ŝia spirito revenis, kaj ŝi tuj stariĝis;
         kaj li ordonis, ke oni donu al ŝi manĝi.<em class="versenr"> 56</em> Kaj ŝiaj gepatroj
         estis mirigitaj; sed li ordonis, ke ili diru al neniu tion, kio
         estis farita.
      </p>
      <div class="dist_chapter"></div>
      <h3 class="chapternr">9</h3>
      <p class="first_p">Kaj li kunvokis la dek du, kaj donis al ili potencon kaj
         aŭtoritaton super ĉiuj demonoj, kaj por forigi malsanojn.<em class="versenr"> 2</em> Kaj
         li forsendis ilin, por prediki la regnon de Dio, kaj por sanigi
         la malsanulojn.<em class="versenr"> 3</em> Kaj li diris al ili: Portu nenion por la vojo ― nek bastonon, nek saketon, nek panon,
         nek monon; kaj ne havu du
         tunikojn.<em class="versenr"> 4</em> Kaj en kiun ajn domon vi eniros, tie loĝu, kaj el tie
         ekvojaĝu.<em class="versenr"> 5</em> Kaj se ie oni vin ne akceptos, tiam, forirante el tiu
         urbo, deskuu la polvon de viaj piedoj, por atesto kontraŭ ili.<em class="versenr"> 6</em> Kaj ili, foririnte, trairis la vilaĝojn, ĉie predikante la
         evangelion kaj sanigante.
      </p>
      <p class="p"><em class="versenr"> 7</em> Kaj la tetrarĥo Herodo aŭdis pri ĉio, kio fariĝis; kaj li
         embarasiĝis, ĉar iuj diris, ke Johano leviĝis el la mortintoj;<em class="versenr"> 8</em> kaj aliaj, ke Elija aperis; kaj aliaj, ke unu el la antikvaj
         profetoj releviĝis.<em class="versenr"> 9</em> Kaj Herodo diris: Johanon mi senkapigis,
         sed kiu estas ĉi tiu, pri kiu mi aŭdas tiajn aferojn? Kaj li
         deziris vidi lin.
      </p>
      <p class="p"><em class="versenr"> 10</em> Kaj la apostoloj, reveninte, rakontis al li ĉion, kion ili
         faris. Kaj li kondukis ilin, kaj foriris aparte al urbo, nomata
         Betsaida.<em class="versenr"> 11</em> Sed la homamaso, eksciinte tion, sekvis lin; kaj li
         akceptis ilin, kaj parolis al ili pri la regno de Dio, kaj tiujn,
         kiuj bezonis kuracon, li resanigis.<em class="versenr"> 12</em> Kaj ekvesperiĝis; kaj la
         dek du, alveninte, diris al li: Forsendu la homamason, por ke ili
         iru en la ĉirkaŭajn vilaĝojn kaj kampojn, por trovi ripozejojn
         kaj nutraĵon; ĉar ĉi tie ni estas en dezerta loko.<em class="versenr"> 13</em> Sed li
         diris al ili: Vi donu al ili manĝi. Kaj ili diris: Ni havas ne
         pli ol kvin panojn kaj du fiŝojn, se ni ne irus kaj aĉetus
         manĝaĵon por ĉi tiu tuta homomulto.<em class="versenr"> 14</em> Ĉar ĉeestis proksimume
         kvin mil viroj. Kaj li diris al siaj disĉiploj: Sidigu ilin en
         aroj, po proksimume kvindek.<em class="versenr"> 15</em> Kaj tion ili faris, kaj sidigis
         ĉiujn.<em class="versenr"> 16</em> Kaj li prenis la kvin panojn kaj la du fiŝojn, kaj
         suprenrigardinte al la ĉielo, li ilin benis kaj dispecigis, kaj
         donis al la disĉiploj, por meti antaŭ la homamason.<em class="versenr"> 17</em> Kaj ili
         manĝis, kaj ĉiuj satiĝis; kaj oni kolektis da postrestintaj
         fragmentoj dek du korbojn.
      </p>
      <p class="p"><em class="versenr"> 18</em> Kaj dum li preĝis en soleco, la disĉiploj estis kun li; kaj li
         demandis ilin, dirante: Kiu, diras la popolo, ke mi estas?<em class="versenr"> 19</em> Kaj
         ili responde diris: Laŭ iuj Johano, la Baptisto; sed laŭ aliaj:
         Elija; kaj laŭ aliaj, ke unu el la antikvaj profetoj releviĝis.<em class="versenr"> 20</em> Sed li diris al ili: Sed vi ― kiu vi diras, ke mi estas? Kaj
         Petro responde diris: La Kristo de Dio.<em class="versenr"> 21</em> Sed li per severa
         ordono admonis, ke ili diru ĉi tion al neniu;<em class="versenr"> 22</em> dirante: La Filo
         de homo devas multe suferi, kaj esti rifuzita de la pliaĝuloj kaj
         ĉefpastroj kaj skribistoj, kaj esti mortigita, kaj la trian tagon
         releviĝi.<em class="versenr"> 23</em> Kaj li diris al ĉiuj: Se iu volas veni post mi, li
         abnegaciu sin, kaj levu sian krucon ĉiutage, kaj sekvu min.<em class="versenr"> 24</em> Ĉar kiu volos savi sian animon, tiu ĝin perdos; sed kiu perdos
         sian animon pro mi, tiu ĝin savos.<em class="versenr"> 25</em> Ĉar kiel profitus homo, se
         li gajnus la tutan mondon kaj sin perdus aŭ pereigus?<em class="versenr"> 26</em> Ĉar kiu
         hontos pri mi kaj pri miaj paroloj, pri tiu hontos la Filo de
         homo, kiam li venos en sia gloro, kaj la gloro de la Patro kaj de
         la sanktaj anĝeloj.<em class="versenr"> 27</em> Sed mi diras al vi certe: Inter la ĉi tie
         starantaj estas iuj, kiuj neniel gustumos morton, antaŭ ol ili
         vidos la regnon de Dio.
      </p>
      <p class="p"><em class="versenr"> 28</em> Kaj pasis post tiuj diroj ĉirkaŭ ok tagoj, kaj li prenis kun
         si Petron kaj Johanon kaj Jakobon, kaj supreniris sur la monton,
         por preĝi.<em class="versenr"> 29</em> Kaj dum li preĝis, la aspekto de lia vizaĝo
         aliiĝis, kaj lia vestaro fariĝis blanka kaj fulme brilanta.<em class="versenr"> 30</em> Kaj jen interparolis kun li du viroj, kiuj estis Moseo kaj Elija,<em class="versenr"> 31</em> kiuj montriĝis en gloro, kaj parolis pri lia foriro, kiun li
         estis plenumonta en Jerusalem.<em class="versenr"> 32</em> Sed Petro, kaj tiuj, kiuj estis
         kun li, estis subpremataj de dormo; sed vekiĝinte, ili vidis lian
         gloron, kaj la du virojn, kiuj staris kun li.<em class="versenr"> 33</em> Kaj dum ili
         foriris de li, Petro diris al Jesuo: Estro, estas bone por ni
         esti ĉi tie; kaj ni faru tri laŭbojn: unu por vi, kaj unu por
         Moseo, kaj unu por Elija; li ne sciis, kion li diras.<em class="versenr"> 34</em> Kaj dum
         li tion diris, nubo venis kaj superombris ilin; kaj ili timis,
         kiam ili eniris en la nubon.<em class="versenr"> 35</em> Kaj el la nubo venis voĉo,
         diranta: Ĉi tiu estas Mia Filo, Mia elektito; lin aŭskultu.<em class="versenr"> 36</em> Kaj dum la voĉo ankoraŭ sonis, Jesuo troviĝis sola. Kaj ili
         silentis, kaj al neniu en tiuj tagoj rakontis ion, kion ili
         vidis.
      </p>
      <p class="p"><em class="versenr"> 37</em> Kaj la sekvantan tagon, post kiam ili malsupreniris de la
         monto, granda homamaso renkontis lin.<em class="versenr"> 38</em> Kaj jen unu viro el la
         homamaso ekkriis, dirante: Majstro, mi petegas vin rigardi mian
         filon, ĉar li estas mia sola infano;<em class="versenr"> 39</em> kaj jen spirito kaptas
         lin, kaj subite li ekkrias, kaj ĝi konvulsiigas lin kun buŝa
         ŝaŭmo, kaj malfacile lasas lin, kontuzinte lin.<em class="versenr"> 40</em> Kaj mi petis
         viajn disĉiplojn, ke ili elpelu ĝin; sed ili ne povis.<em class="versenr"> 41</em> Kaj
         Jesuo respondis kaj diris: Ho senfida kaj perversa generacio, ĝis
         kiam mi estos kun vi kaj vin toleros? venigu ĉi tien vian filon.<em class="versenr"> 42</em> Kaj dum li venis, la demono lin ĵetis sur la teron kaj lin
         konvulsiigis. Sed Jesuo severe admonis la malpuran spiriton, kaj
         sanigis la knabon kaj redonis lin al la patro.<em class="versenr"> 43</em> Kaj ĉiuj
         miregis pro la majesto de Dio.
      </p>
      <p class="p">Sed dum ĉiuj miris pri ĉio, kion li faris, li diris al siaj
         disĉiploj:<em class="versenr"> 44</em> Penetrigu ĉi tiujn vortojn en viajn orelojn: ĉar la
         Filo de homo estos transdonita en la manojn de homoj.<em class="versenr"> 45</em> Sed ili
         ne komprenis tiun diron, kaj ĝi estis kaŝita for de ili, por ke
         ili ne sciu ĝian signifon; kaj ili timis demandi al li pri tiu
         diro.
      </p>
      <p class="p"><em class="versenr"> 46</em> Kaj komenciĝis diskutado inter ili pri tio, kiu el ili estos
         la plej granda.<em class="versenr"> 47</em> Sed Jesuo, vidinte la diskutadon de iliaj
         koroj, prenis infanon, kaj starigis lin apud si,<em class="versenr"> 48</em> kaj diris al
         ili: Kiu akceptos ĉi tiun infanon en mia nomo, tiu min akceptas;
         kaj kiu min akceptos, tiu akceptas Tiun, kiu min sendis; ĉar kiu
         estas plej malgranda inter vi ĉiuj, tiu estas granda.
      </p>
      <p class="p"><em class="versenr"> 49</em> Kaj Johano respondis kaj diris: Estro, ni vidis iun elpelantan
         demonojn en via nomo; kaj ni malpermesis lin, ĉar li ne sekvas
         kun ni.<em class="versenr"> 50</em> Sed Jesuo diris al li: Ne malpermesu; ĉar tiu, kiu ne
         estas kontraŭ vi, estas por vi.
      </p>
      <p class="p"><em class="versenr"> 51</em> Kaj kiam la tagoj maturiĝis por lia suprenakcepto, li firmigis
         sian vizaĝon, por iri al Jerusalem,<em class="versenr"> 52</em> kaj sendis senditojn antaŭ
         sia vizaĝo; kaj ili iris, kaj eniris en vilaĝon de la Samarianoj,
         por pretigi por li.<em class="versenr"> 53</em> Kaj tiuj lin ne akceptis, ĉar lia vizaĝo
         estis direktata al Jerusalem.<em class="versenr"> 54</em> Kaj liaj disĉiploj Jakobo kaj
         Johano, tion vidinte, diris: Sinjoro, ĉu vi volas, ke ni ordonu
         fajron malsuprenveni el la ĉielo kaj ekstermi ilin?<em class="versenr"> 55</em> Sed li sin
         turnis kaj admonis ilin; kaj li diris: Vi mem ne scias, laŭ kia
         spirito vi estas.<em class="versenr"> 56</em> Ĉar la Filo de homo venis, ne por pereigi
         animojn de homoj, sed por savi. Kaj ili iris en alian vilaĝon.
      </p>
      <p class="p"><em class="versenr"> 57</em> Kaj dum ili vojaĝis, sur la vojo iu diris al li: Mi vin
         sekvos, kien ajn vi iros.<em class="versenr"> 58</em> Kaj Jesuo diris al li: La vulpoj
         havas kavojn, kaj la birdoj de la ĉielo havas ripozejojn; sed la
         Filo de homo ne havas, kie kuŝigi sian kapon.<em class="versenr"> 59</em> Kaj li diris al
         alia: Sekvu min. Sed li diris: Sinjoro, permesu al mi unue iri
         kaj enterigi mian patron.<em class="versenr"> 60</em> Sed li diris al li: Lasu la
         mortintojn enterigi siajn mortintojn; sed vi iru kaj proklamu la
         regnon de Dio.<em class="versenr"> 61</em> Kaj ankoraŭ alia diris: Mi vin sekvos, Sinjoro;
         sed unue permesu al mi adiaŭi tiujn, kiuj estas en mia domo.<em class="versenr"> 62</em> Sed Jesuo diris al li: Neniu, metinte sian manon al la plugilo
         kaj rigardante malantaŭen, taŭgas por la regno de Dio.
      </p>
      <div class="dist_chapter"></div>
      <h3 class="chapternr">10</h3>
      <p class="first_p">Kaj post tio la Sinjoro elektis sepdek aliajn, kaj ilin
         forsendis duope antaŭ sia vizaĝo en ĉiun urbon kaj ĉiun lokon,
         kien li mem estis venonta.<em class="versenr"> 2</em> Kaj li diris al ili: La rikolto
         estas granda, sed la laborantoj estas malmultaj; petu do la
         Estron de la rikolto, ke Li sendu laborantojn en Sian rikolton.<em class="versenr"> 3</em> Iru; jen mi sendas vin kiel ŝafidojn meze de lupoj.<em class="versenr"> 4</em> Ne portu
         monujon, nek saketon, nek ŝuojn; kaj salutu neniun sur la vojo.<em class="versenr"> 5</em> Kaj en kiun ajn domon vi eniros, unue diru: Paco al ĉi tiu domo.<em class="versenr"> 6</em> Kaj se tie estos filo de paco, via paco restos sur li; sed se
         ne, ĝi revenos al vi.<em class="versenr"> 7</em> Kaj en tiu sama domo restu, manĝante kaj
         trinkante tion, kion ili havas; ĉar la laboranto meritas sian
         salajron. Ne transiru de domo en domon.<em class="versenr"> 8</em> Kaj en kiun ajn urbon
         vi eniros, kaj oni vin akceptos, manĝu tion, kion oni metos antaŭ
         vin;<em class="versenr"> 9</em> kaj sanigu la tieajn malsanulojn, kaj diru al ili: La
         regno de Dio alproksimiĝis al vi.<em class="versenr"> 10</em> Sed en kiun ajn urbon vi
         eniros, kaj oni ne akceptos vin, eliru sur ĝiajn stratojn, kaj
         diru:<em class="versenr"> 11</em> Eĉ la polvon de via urbo, kiu sin tenas al niaj piedoj,
         ni deviŝas kontraŭ vin; tamen sciu, ke la regno de Dio
         alproksimiĝis al vi.<em class="versenr"> 12</em> Mi diras al vi: Estos pli elporteble en
         tiu tago por Sodom, ol por tiu urbo.<em class="versenr"> 13</em> Ve al vi, Ĥorazin! ve al
         vi, Betsaida! ĉar se en Tiro kaj Cidon estus faritaj tiuj
         potencaj faroj, kiuj fariĝis en vi, ili jam antaŭ longe pentus,
         sidante en sakaĵo kaj cindro.<em class="versenr"> 14</em> Tamen estos pli elporteble por
         Tiro kaj Cidon en la juĝado, ol por vi.<em class="versenr"> 15</em> Kaj vi, Kapernaum, ĉu
         vi estos altigita ĝis la ĉielo? vi ja malsupreniros ĝis Hades.<em class="versenr"> 16</em> Kiu vin aŭskultas, tiu min aŭskultas; kiu vin malŝatas, tiu min
         malŝatas; kaj kiu min malŝatas, tiu malŝatas Tiun, kiu min
         sendis.
      </p>
      <p class="p"><em class="versenr"> 17</em> Kaj la sepdek revenis kun ĝojo, dirante: Sinjoro, eĉ la
         demonoj submetiĝas al ni per via nomo.<em class="versenr"> 18</em> Kaj li diris al ili: Mi
         vidis Satanon falanta de la ĉielo, kiel fulmo.<em class="versenr"> 19</em> Jen mi donis al
         vi aŭtoritaton piedpaŝi sur serpentoj kaj skorpioj, kaj sur la
         tuta potenco de la malamiko; kaj nenio iel vin difektos.<em class="versenr"> 20</em> Tamen
         ne ĝoju pri tio, ke la spiritoj submetiĝis al vi; sed ĝoju, ke
         viaj nomoj estas skribitaj en la ĉielo.
      </p>
      <p class="p"><em class="versenr"> 21</em> En tiu sama horo li ĝojis en la Sankta Spirito, kaj diris: Mi
         Vin gloras, ho Patro, Estro de la ĉielo kaj la tero, ke Vi kaŝis
         ĉi tion for de saĝuloj kaj prudentuloj, kaj malkaŝis al
         infanetoj; jes, Patro, ĉar al Vi tio bone plaĉis.<em class="versenr"> 22</em> Ĉio estas
         transdonita al mi de mia Patro; kaj neniu scias, kiu estas la
         Filo, krom la Patro; nek kiu estas la Patro, krom la Filo, kaj
         tiu, al kiu la Filo volas malkaŝi Lin.<em class="versenr"> 23</em> Kaj sin turninte al la
         disĉiploj, li flanke diris: Feliĉaj estas la okuloj, kiuj vidas
         tion, kion vi vidas;<em class="versenr"> 24</em> ĉar mi diras al vi, ke multaj profetoj
         kaj reĝoj deziris vidi tion, kion vi vidas, kaj ili ne vidis; kaj
         aŭdi tion, kion vi aŭdas, kaj ili ne aŭdis.
      </p>
      <p class="p"><em class="versenr"> 25</em> Kaj jen unu leĝisto stariĝis, kaj tentis lin, dirante:
         Majstro, kion mi faru, por heredi eternan vivon?<em class="versenr"> 26</em> Kaj li diris
         al li: Kio estas skribita en la leĝo? kiel vi legas?<em class="versenr"> 27</em> Kaj li
         responde diris: Amu la Eternulon, vian Dion, per via tuta koro
         kaj per via tuta animo kaj per via tuta forto kaj per via tuta
         menso, kaj vian proksimulon kiel vin mem.<em class="versenr"> 28</em> Kaj li diris al li:
         Vi prave respondis; tion faru, kaj vi vivos.<em class="versenr"> 29</em> Sed li, dezirante
         pravigi sin, diris al Jesuo: Kaj kiu estas mia proksimulo?<em class="versenr"> 30</em> Jesuo respondis kaj diris: Unu homo malsupreniris de Jerusalem al
         Jeriĥo; kaj li falis en la manojn de rabistoj, kiuj lin
         senvestigis kaj batis, kaj foriris, lasante lin duone senviva.<em class="versenr"> 31</em> Kaj laŭ okazo unu pastro malsupreniris la saman vojon; kaj lin
         vidinte, li preterpasis aliflanke.<em class="versenr"> 32</em> Kaj tiel same unu Levido,
         veninte al la loko kaj lin vidinte, preterpasis aliflanke.<em class="versenr"> 33</em> Sed
         unu Samariano, vojaĝante, alvenis tien, kie li estis, kaj lin
         ekvidinte, li kortuŝiĝis,<em class="versenr"> 34</em> kaj alproksimiĝis, kaj bandaĝis
         liajn vundojn, kaj surverŝis oleon kaj vinon; kaj li metis lin
         sur sian beston, kaj kondukis lin al gastejo, kaj zorgis pri li.<em class="versenr"> 35</em> Kaj la morgaŭan tagon li elprenis du denarojn kaj donis ilin
         al la gastejestro, kaj diris: Zorgu pri li, kaj kion pli vi
         elspezos, mi tion repagos al vi, kiam mi revenos.<em class="versenr"> 36</em> Kiu el tiuj
         tri, laŭ via opinio, sin montris proksimulo de tiu, kiu falis en
         la manojn de la rabistoj?<em class="versenr"> 37</em> Kaj li diris: Tiu, kiu faris al li
         kompaton. Kaj Jesuo diris al li: Iru vi, kaj faru tion saman.
      </p>
      <p class="p"><em class="versenr"> 38</em> Kaj dum ili vojaĝis, li eniris en unu vilaĝon; kaj virino,
         nomata Marta, akceptis lin en sian domon.<em class="versenr"> 39</em> Kaj ŝi havis
         fratinon, nomatan Maria, kaj ĉi tiu sidis apud la piedoj de la
         Sinjoro, kaj aŭskultis lian parolon.<em class="versenr"> 40</em> Sed Marta estis distrata
         pro multo da servado; kaj ŝi alproksimiĝis, kaj diris: Sinjoro,
         ĉu vi ne zorgas pri tio, ke mia fratino lasis al mi servi sola?
         diru do al ŝi, ke ŝi min helpu.<em class="versenr"> 41</em> Sed la Sinjoro respondis kaj
         diris al ŝi: Marta, Marta, vi zorgas kaj klopodadas pri multaj
         aferoj;<em class="versenr"> 42</em> sed unu afero estas necesa; kaj Maria elektis la bonan
         parton, kiu ne estos prenita for de ŝi.
      </p>
      <div class="dist_chapter"></div>
      <h3 class="chapternr">11</h3>
      <p class="first_p">Kaj li preĝis en iu loko; kaj kiam li ĉesis preĝi, unu el liaj
         disĉiploj diris al li: Sinjoro, instruu nin preĝi, kiel ankaŭ
         Johano instruis siajn disĉiplojn.<em class="versenr"> 2</em> Kaj li diris al ili: Kiam vi
         preĝas, diru: Patro, Estu sanktigita Via nomo. Venu Via regno.<em class="versenr"> 3</em> Donu al ni tagon post tago nian ĉiutagan panon.<em class="versenr"> 4</em> Kaj pardonu al
         ni niajn pekojn, ĉar ni ankaŭ pardonas al ĉiu, kiu ŝuldas al ni.
         Kaj ne konduku nin en tenton.
      </p>
      <p class="p"><em class="versenr"> 5</em> Kaj li diris al ili: Kiu el vi havos amikon, kaj iros al li
         noktomeze, kaj diros al li: Amiko, pruntu al mi tri panojn;<em class="versenr"> 6</em> ĉar
         amiko mia venis al mi post vojaĝo, kaj mi ne havas, kion meti
         antaŭ lin;<em class="versenr"> 7</em> kaj tiu de interne respondos kaj diros: Ne ĝenu min;
         la pordo estas jam fermita, kaj miaj infanoj kun mi estas en
         lito; mi ne povas min levi kaj doni al vi?<em class="versenr"> 8</em> Mi diras al vi:
         Kvankam li ne volos pro sia amikeco al li leviĝi kaj doni al li,
         tamen, pro ĉi ties persisteco li leviĝos kaj donos al li tiom,
         kiom li bezonas.<em class="versenr"> 9</em> Kaj mi diras al vi: Petu, kaj al vi estos
         donite; serĉu, kaj vi trovos; frapu, kaj al vi estos malfermite.<em class="versenr"> 10</em> Ĉar ĉiu petanto ricevas; kaj la serĉanto trovas; kaj al la
         frapanto estos malfermite.<em class="versenr"> 11</em> Kaj de kiu el vi, kiu estas patro,
         filo petos panon, kaj li donos al li ŝtonon? aŭ se li petas
         fiŝon, ĉu li anstataŭ fiŝo donos al li serpenton?<em class="versenr"> 12</em> Aŭ se li
         petos ovon, ĉu li donos al li skorpion?<em class="versenr"> 13</em> Se vi do, estante
         malbonaj, scias doni bonajn donacojn al viaj infanoj, des pli via
         Patro ĉiela donos la Sanktan Spiriton al tiuj, kiuj petos al Li.
      </p>
      <p class="p"><em class="versenr"> 14</em> Kaj li estis elpelanta demonon, kiu estis muta. Kaj kiam la
         demono eliris, la mutulo parolis; kaj la homamaso miregis.<em class="versenr"> 15</em> Sed
         iuj el ili diris: Per Baal-Zebub, la estro de la demonoj, li
         elpelas demonojn.<em class="versenr"> 16</em> Kaj aliaj, tentante lin, postulis de li
         signon el la ĉielo.<em class="versenr"> 17</em> Sed li, sciante iliajn pensojn, diris al
         ili: Ĉiu regno, dividita kontraŭ si, dezertiĝas; kaj domo,
         dividita kontraŭ domo, falas.<em class="versenr"> 18</em> Kaj se ankaŭ Satano dividiĝas
         kontraŭ si, kiel staros lia regno? ĉar vi diras, ke per Baal-
         Zebub mi elpelas demonojn.<em class="versenr"> 19</em> Kaj se per Baal-Zebub mi elpelas
         demonojn, per kiu viaj filoj ilin elpelas? tial ili estos viaj
         juĝantoj.<em class="versenr"> 20</em> Sed se per la fingro de Dio mi elpelas demonojn,
         tiam la regno de Dio jam venis sur vin.<em class="versenr"> 21</em> Kiam fortulo plene
         armita gardas sian palacon, en paco estas liaj posedaĵoj;<em class="versenr"> 22</em> sed
         kiam venas iu pli forta ol li kaj venkos lin, li forprenas lian
         plenarmilaron, al kiu li fidis, kaj disdonas lian havon.<em class="versenr"> 23</em> Kiu
         ne estas kun mi, tiu estas kontraŭ mi; kaj kiu ne kolektas kun
         mi, tiu disĵetas.<em class="versenr"> 24</em> Kiam la malpura spirito eliris el homo, ĝi
         trairas tra senakvaj lokoj, serĉante ripozon; kaj ne trovante
         ĝin, diras: Mi reiros al mia domo, el kie mi eliris.<em class="versenr"> 25</em> Kaj
         alveninte, ĝi trovas ĝin balaita kaj ornamita.<em class="versenr"> 26</em> Tiam ĝi iras
         kaj alprenas al si sep aliajn spiritojn pli malbonajn ol ĝi mem,
         kaj ili, enirinte, loĝas tie; kaj la fina stato de tiu homo
         fariĝas pli malbona, ol la unua.
      </p>
      <p class="p"><em class="versenr"> 27</em> Kaj dum li ĉi tion parolis, unu virino el la homamaso levis
         sian voĉon, kaj diris al li: Feliĉaj estas la ventro, kiu naskis
         vin, kaj la mamoj, kiujn vi suĉis.<em class="versenr"> 28</em> Sed li diris: Sed pli
         ĝuste, feliĉaj estas tiuj, kiuj aŭdas la vorton de Dio kaj
         observas ĝin.
      </p>
      <p class="p"><em class="versenr"> 29</em> Kaj kiam la homamaso kolektiĝis al li, li ekparolis, dirante:
         Ĉi tiu generacio estas malbona generacio; ĝi serĉas signon, kaj
         signo ne estos donita al ĝi, krom la signo de Jona.<em class="versenr"> 30</em> Ĉar kiel
         Jona estis signo por la Nineveanoj, tiel ankaŭ estos la Filo de
         homo por ĉi tiu generacio.<em class="versenr"> 31</em> La reĝino de la sudo leviĝos en la
         juĝado kun la viroj de ĉi tiu generacio, kaj ilin kondamnos; ĉar
         ŝi venis el la finoj de la tero, por aŭskulti la saĝon de
         Salomono; kaj jen iu pli granda ol Salomono estas ĉi tie.<em class="versenr"> 32</em> Viroj Nineveanoj staros en la juĝado kun ĉi tiu generacio, kaj
         ĝin kondamnos; ĉar ili pentis pro la predikado de Jona; kaj jen
         iu pli granda ol Jona estas ĉi tie.
      </p>
      <p class="p"><em class="versenr"> 33</em> Kiam oni ekbruligis lampon, oni metas ĝin ne en kaŝejon, nek
         sub grenmezurilon, sed sur la lampingon, por ke la enirantoj povu
         vidi la lumon.<em class="versenr"> 34</em> La lampo de via korpo estas via okulo; kiam via
         okulo estas sendifekta, via tuta korpo estas luma; sed kiam ĝi
         estas malbona, via korpo ankaŭ estas malluma.<em class="versenr"> 35</em> Tial viglu, ke
         la lumo, kiu estas en vi, ne estu mallumo.<em class="versenr"> 36</em> Tial, se via tuta
         korpo estas luma, havante nenian malluman parton, ĝi estos tute
         lumplena, kiel kiam la lampo lumas al vi per sia brilo.
      </p>
      <p class="p"><em class="versenr"> 37</em> Kaj dum li parolis, unu Fariseo invitis lin matenmanĝi kun li;
         kaj li eniris kaj sidiĝis.<em class="versenr"> 38</em> Kaj la Fariseo, ekvidinte, miris,
         ke li ne lavis sin antaŭ la matenmanĝo.<em class="versenr"> 39</em> Kaj la Sinjoro diris
         al li: Vi Fariseoj purigas la eksteron de kaliko kaj plado, sed
         via interno estas plena de rabado kaj malvirto.<em class="versenr"> 40</em> Malsaĝuloj! ĉu
         Tiu, kiu faris la eksteron, ne faris ankaŭ la internon?<em class="versenr"> 41</em> Tamen,
         uzu por almozo la internaĵojn, kaj jen ĉio estas al vi pura.
      </p>
      <p class="p"><em class="versenr"> 42</em> Sed ve al vi, Fariseoj! ĉar vi pagas dekonaĵojn de mento kaj
         ruto kaj ĉiu vegetaĵo, kaj preterlasas juĝon kaj amon al Dio; ĉi
         tion vi devus fari, kaj tion ne preterlasi.<em class="versenr"> 43</em> Ve al vi,
         Fariseoj! ĉar vi amas la ĉefseĝojn en la sinagogoj, kaj la
         salutojn sur la placoj.<em class="versenr"> 44</em> Ve al vi! ĉar vi similas tombojn ne
         vidatajn; kaj la homoj, kiuj iras super ili, ne scias.
      </p>
      <p class="p"><em class="versenr"> 45</em> Kaj unu el la leĝistoj responde diris al li: Majstro, dirante
         ĉi tion, vi ankaŭ nin riproĉas.<em class="versenr"> 46</em> Kaj li diris: Ve ankaŭ al vi,
         leĝistoj! ĉar vi ŝarĝas homojn per ŝarĝoj malfacile porteblaj,
         kaj vi mem ne tuŝas eĉ per unu el viaj fingroj la ŝarĝojn.<em class="versenr"> 47</em> Ve
         al vi! ĉar vi konstruas la tombojn de la profetoj, kiujn viaj
         patroj mortigis.<em class="versenr"> 48</em> Tial vi estas atestantoj, kaj konsentas al la
         faroj de viaj patroj; ĉar ili mortigis ilin, kaj vi konstruas la
         tombojn.<em class="versenr"> 49</em> Tial ankaŭ diris la saĝo de Dio: Mi sendos al ili
         profetojn kaj apostolojn, kaj iujn el tiuj ili mortigos kaj
         persekutos;<em class="versenr"> 50</em> por ke la sango de ĉiuj profetoj, kiu estis
         elverŝita de post la komenco de la mondo, estu postulita el ĉi
         tiu generacio,<em class="versenr"> 51</em> de la sango de Habel ĝis la sango de Zeĥarja,
         kiu pereis inter la altaro kaj la sankta domo; jes, mi diras al
         vi: Ĝi estos postulita el ĉi tiu generacio.<em class="versenr"> 52</em> Ve al vi,
         leĝistoj! ĉar vi forprenis la ŝlosilon de la scio; vi mem ne
         eniris, kaj vi malhelpis la enirantajn.
      </p>
      <p class="p"><em class="versenr"> 53</em> Kaj kiam li eliris el tie, la skribistoj kaj la Fariseoj
         atakis lin insiste, kaj instigis lin paroli pri multaj aferoj;<em class="versenr"> 54</em> insidante kontraŭ li, por kapti ion el lia buŝo.
      </p>
      <div class="dist_chapter"></div>
      <h3 class="chapternr">12</h3>
      <p class="first_p">Dume, kiam la miriadoj de la homamaso kunkolektiĝis tiel, ke
         ili piedpremis unu la alian, li ekparolis al siaj disĉiploj,
         dirante unue: Gardu vin kontraŭ la fermentaĵo de la Fariseoj, kiu
         estas hipokriteco.<em class="versenr"> 2</em> Sed estas nenio kovrita, kio ne estos
         elmontrita; kaj nenio kaŝita, kio ne estos sciata.<em class="versenr"> 3</em> Tial, kion
         vi diris en la mallumo, tio estos aŭdita en la lumo; kaj kion vi
         parolis en orelon en internaj ĉambroj, tio estos proklamita sur
         la tegmentoj.<em class="versenr"> 4</em> Kaj mi diras al vi, miaj amikoj: Ne timu tiujn,
         kiuj mortigas la korpon, kaj poste ne povas fari ion plu.<em class="versenr"> 5</em> Sed
         mi montros al vi, kiun vi devas timi: Timu Tiun, kiu, mortiginte,
         plue havas aŭtoritaton enĵeti en Gehenan; jes, mi diras al vi:
         Tiun timu.<em class="versenr"> 6</em> Ĉu oni ne vendas kvin paserojn por du asaroj? kaj eĉ
         unu el ili ne estas forgesita antaŭ Dio.<em class="versenr"> 7</em> Sed eĉ la haroj de via
         kapo estas ĉiuj kalkulitaj. Ne timu; vi pli valoras ol multaj
         paseroj.<em class="versenr"> 8</em> Kaj mi diras al vi: Ĉiun, kiu konfesos min antaŭ la
         homoj, la Filo de homo ankaŭ konfesos antaŭ la anĝeloj de Dio;<em class="versenr"> 9</em> sed kiu malkonfesos min antaŭ la homoj, tiu estos malkonfesita
         antaŭ la anĝeloj de Dio.<em class="versenr"> 10</em> Kaj por ĉiu, kiu parolos vorton
         kontraŭ la Filo de homo, estos pardono; sed por tiu, kiu
         blasfemas kontraŭ la Sankta Spirito, ne estos pardono.<em class="versenr"> 11</em> Kaj
         kiam oni kondukos vin antaŭ la sinagogojn kaj regantojn kaj
         aŭtoritatulojn, ne zorgu, kiel aŭ kion respondi, aŭ kion diri;<em class="versenr"> 12</em> ĉar la Sankta Spirito instruos al vi en tiu horo mem tion, kion
         vi devas diri.
      </p>
      <p class="p"><em class="versenr"> 13</em> Kaj unu el la homamaso diris al li: Majstro, diru al mia
         frato, ke li dividu kun mi la heredaĵon.<em class="versenr"> 14</em> Sed li diris al li:
         Ho viro, kiu starigis min super vi kiel juĝanton aŭ dividanton?<em class="versenr"> 15</em> Kaj li diris al ili: Zorgu, kaj gardu vin kontraŭ ĉia avideco,
         ĉar la vivo de homo ne konsistas en la abundeco de liaj
         posedaĵoj.<em class="versenr"> 16</em> Kaj li parolis al ili parabolon, dirante: La bieno
         de unu riĉulo donis abunde;<em class="versenr"> 17</em> kaj li konsideris, dirante: Kion
         mi faru, ĉar mi ne havas lokon, kie mi povas amasigi miajn
         fruktojn?<em class="versenr"> 18</em> Kaj li diris: Jen kion mi faros: mi disbatos miajn
         grenejojn kaj konstruos pli grandajn, kaj tie mi amasigos mian
         grenon kaj miajn posedaĵojn.<em class="versenr"> 19</em> Kaj mi diros al mia animo: Animo,
         vi havas multajn posedaĵojn, provizitajn por multaj jaroj;
         ripozu, manĝu, trinku, estu gaja.<em class="versenr"> 20</em> Sed Dio diris al li: Ho
         senprudentulo! ĉi tiun nokton oni postulas de vi vian animon;
         kies estos tio, kion vi preparis?<em class="versenr"> 21</em> Tia estas tiu, kiu kolektas
         por si trezoron, kaj ne estas riĉa rilate Dion.
      </p>
      <p class="p"><em class="versenr"> 22</em> Kaj li diris al siaj disĉiploj: Tial mi diras al vi: Ne zorgu
         pri via vivo, kion vi manĝu; nek pri via korpo, kion vi surmetu.<em class="versenr"> 23</em> Ĉar la vivo estas pli ol nutraĵo, kaj la korpo pli ol vestaĵo.<em class="versenr"> 24</em> Pripensu la korvojn, ke ili ne semas, nek rikoltas, kaj ne
         havas provizejon nek grenejon; kaj Dio nutras ilin; kiom pli vi
         valoras, ol la birdoj!<em class="versenr"> 25</em> Kaj kiu el vi per zorgado povas aldoni
         unu ulnon al sia staturo?<em class="versenr"> 26</em> Se do vi ne povas fari eĉ la plej
         malgrandan aferon, kial vi zorgas pri la ceteraj?<em class="versenr"> 27</em> Pripensu la
         liliojn, kiel ili kreskas; ili ne laboras, nek ŝpinas; tamen mi
         diras al vi: Eĉ Salomono en sia tuta gloro ne estis ornamita
         tiel, kiel unu el ĉi tiuj.<em class="versenr"> 28</em> Sed se Dio tiel vestas la kampan
         herbaĵon, kiu hodiaŭ ekzistas, kaj morgaŭ estos ĵetata en fornon,
         kiom pli certe Li vestos vin, ho malgrandfiduloj!<em class="versenr"> 29</em> Kaj ne
         serĉu, kion vi manĝos, kaj kion vi trinkos, kaj ne estu dubemaj.<em class="versenr"> 30</em> Ĉar pri ĉio tio serĉas la nacioj de la mondo; sed via Patro
         scias, ke vi tion bezonas.<em class="versenr"> 31</em> Sed celu Lian regnon, kaj ĉio tio
         estos aldonita al vi.<em class="versenr"> 32</em> Ne timu, malgranda grego; ĉar bone
         plaĉis al la Patro doni al vi la regnon.<em class="versenr"> 33</em> Vendu viajn
         posedaĵojn, kaj donu almozon; faru por vi monujojn, kiuj ne
         fariĝos malnovaj, trezoron ne mankontan en la ĉielo, kie ŝtelisto
         ne alproksimiĝas kaj tineo ne detruas.<em class="versenr"> 34</em> Ĉar kie estas via
         trezoro, tie estos ankaŭ via koro.
      </p>
      <p class="p"><em class="versenr"> 35</em> Viaj lumboj estu zonitaj, kaj viaj lampoj estu brulantaj;<em class="versenr"> 36</em> kaj vi mem estu similaj al viroj, kiuj atendas sian sinjoron,
         kiam li revenos de la edziĝa festo; por ke ili tuj malfermu al
         li, kiam li venos kaj frapos.<em class="versenr"> 37</em> Feliĉaj estas tiuj servistoj,
         kiujn la sinjoro, kiam li venos, trovos viglaj; vere mi diras al
         vi, ke li sin zonos, kaj sidigos ilin por manĝi, kaj mem venos
         kaj servos al ili.<em class="versenr"> 38</em> Kaj se li alvenos nokte dum la dua
         gardoparto, aŭ dum la tria gardoparto, kaj tiel ilin trovos,
         feliĉaj estas tiuj servistoj.<em class="versenr"> 39</em> Sed sciu, ke se la domomastro
         scius, je kioma horo la ŝtelisto venos, li maldormus kaj ne lasus
         sian domon trafosiĝi.<em class="versenr"> 40</em> Vi ankaŭ estu pretaj, ĉar en tiu horo,
         kiun vi ne pripensas, la Filo de homo venos.
      </p>
      <p class="p"><em class="versenr"> 41</em> Kaj Petro diris: Sinjoro, ĉu vi parolas ĉi tiun parabolon por
         ni, aŭ ankaŭ por ĉiuj?<em class="versenr"> 42</em> Kaj la Sinjoro diris: Kiu do estas la
         fidela kaj saĝa administranto, kiun lia sinjoro starigos super
         sia servantaro, por doni al ili ĝustatempe ilian porcion da
         nutraĵo?<em class="versenr"> 43</em> Feliĉa estas tiu servisto, kiun lia sinjoro, veninte,
         trovos aganta tiel.<em class="versenr"> 44</em> Vere mi diras al vi, ke li starigos lin
         super ĉio, kion li havas.<em class="versenr"> 45</em> Sed se tiu servisto diros en sia
         koro: Mia sinjoro prokrastas sian alvenon; kaj komencos bati la
         knabojn kaj la knabinojn, kaj manĝos kaj trinkos kaj ebriiĝos,<em class="versenr"> 46</em> la sinjoro de tiu servisto alvenos en tago, kiam li ne atendas,
         kaj en horo, pri kiu li ne scias; kaj tranĉe skurĝos lin, kaj
         difinos por li parton kun la senfiduloj.<em class="versenr"> 47</em> Kaj tiu servisto, kiu
         sciis la volon de sia sinjoro, kaj nenion pretigis, nek faris laŭ
         lia volo, suferos multajn batojn;<em class="versenr"> 48</em> sed tiu, kiu ne sciis, kaj
         laŭ siaj agoj meritis batojn, suferos malmultajn batojn. Kaj al
         kiu multo estas donita, el tiu estos multo postulata; kaj al kiu
         oni multon komisiis, el tiu oni des pli multon postulos.
      </p>
      <p class="p"><em class="versenr"> 49</em> Mi alvenis, por ĵeti fajron sur la teron; kaj kion mi volas,
         se jam ĝi ekbrulis?<em class="versenr"> 50</em> Sed mi havas bapton, per kiu esti baptita;
         kaj kiel mi premiĝas, ĝis ĝi estos plenumita!<em class="versenr"> 51</em> Ĉu vi supozas,
         ke mi alvenis, por doni pacon sur la tero? Mi diras al vi: Ne;
         sed pli vere disigon;<em class="versenr"> 52</em> ĉar de nun estos kvin el unu domo
         disigitaj, tri kontraŭ du, kaj du kontraŭ tri.<em class="versenr"> 53</em> Estos disigitaj
         patro kontraŭ filo, kaj filo kontraŭ patro; patrino kontraŭ
         filino, kaj filino kontraŭ patrino; bopatrino kontraŭ bofilino,
         kaj bofilino kontraŭ bopatrino.
      </p>
      <p class="p"><em class="versenr"> 54</em> Kaj li diris al la homamasoj: Kiam vi vidas nubon leviĝantan
         en la okcidento, vi tuj diras: Venos pluveto; kaj tiel fariĝas.<em class="versenr"> 55</em> Kaj kiam blovas la suda vento, vi diras: Estos varmego; kaj
         tiel fariĝas.<em class="versenr"> 56</em> Ho hipokrituloj! vi scias esplori la aspekton de
         la tero kaj de la ĉielo; sed kial vi ne scias esplori ĉi tiun
         tempon?<em class="versenr"> 57</em> Kaj kial eĉ per vi mem vi ne juĝas, kio estas justa?<em class="versenr"> 58</em> Ĉar dum vi iradas kun via kontraŭulo al la reganto, survoje
         klopodu liberiĝi de li; por ne lasi, ke li trenu vin al la
         juĝisto, kaj la juĝisto vin transdonu al la oficisto de la
         tribunalo, kaj la oficisto vin ĵetu en malliberejon.<em class="versenr"> 59</em> Mi diras
         al vi: Vi neniel el tie eliros, ĝis vi pagos la lastan lepton.
      </p>
      <div class="dist_chapter"></div>
      <h3 class="chapternr">13</h3>
      <p class="first_p">Kaj ĉeestis en tiu sama tempo iuj, kiuj rakontis al li pri tiuj
         Galileanoj, kies sangon Pilato miksis kun iliaj oferaĵoj.<em class="versenr"> 2</em> Kaj
         responde li diris al ili: Ĉu vi pensas, ke tiuj Galileanoj estis
         pekuloj pli ol ĉiuj Galileanoj, pro tio, ke ili tion suferis?<em class="versenr"> 3</em> Mi diras al vi: Neniel; sed se vi ne pentos, vi ĉiuj tiel same
         pereos.<em class="versenr"> 4</em> Aŭ pri tiuj dek ok, sur kiujn falis la turo en Ŝiloaĥ
         kaj ilin mortigis, ĉu vi pensas, ke ili estis pekuloj pli ol ĉiuj
         homoj, kiuj loĝis en Jerusalem?<em class="versenr"> 5</em> Neniel, mi diras al vi; sed se
         vi ne pentos, vi ĉiuj ankaŭ pereos.
      </p>
      <p class="p"><em class="versenr"> 6</em> Kaj li parolis la jenan parabolon: Unu viro havis figarbon,
         plantitan en lia vinberĝardeno, kaj li venis, serĉante frukton
         sur ĝi, kaj ne trovis.<em class="versenr"> 7</em> Kaj li diris al la vinberisto: Jen tri
         jarojn mi venas, serĉante frukton sur ĉi tiu figarbo, kaj mi ne
         trovas; elhaku ĝin; kial ĝi senutiligas ankaŭ la teron?<em class="versenr"> 8</em> Sed li
         responde diris: Sinjoro, lasu ĝin resti ankaŭ ĉi tiun jaron, ĝis
         mi fosos ĉirkaŭ ĝi kaj metos sterkon;<em class="versenr"> 9</em> kaj se ĝi poste donos
         frukton, bone; sed se ne, vi elhakos ĝin.
      </p>
      <p class="p"><em class="versenr"> 10</em> Kaj li instruadis en unu el la sinagogoj en la sabato.<em class="versenr"> 11</em> Kaj
         jen virino, kiu dum dek ok jaroj havis spiriton de malforteco;
         kaj ŝi estis kunkurbita kaj neniel povis leviĝi.<em class="versenr"> 12</em> Kaj vidinte
         ŝin, Jesuo vokis ŝin, kaj diris: Virino, vi estas liberigita el
         via malforteco.<em class="versenr"> 13</em> Kaj li metis sur ŝin la manojn, kaj ŝi tuj
         rektiĝis kaj gloris Dion.<em class="versenr"> 14</em> Kaj la sinagogestro, indignante, ke
         Jesuo resanigis en la sabato, respondis kaj diris al la homamaso:
         Ekzistas ses tagoj, en kiuj oni devas labori; en ili do venu, por
         esti resanigitaj, kaj ne en la sabata tago.<em class="versenr"> 15</em> Sed la Sinjoro
         respondis al li kaj diris: Ho hipokrituloj! ĉu ne ĉiu el vi en la
         sabato malligas sian bovon aŭ sian azenon el la stalo, kaj
         forkondukas ĝin, por trinkigi?<em class="versenr"> 16</em> Kaj ĉu ne devis ĉi tiu virino,
         estante filino de Abraham, ligite de Satano jen dek ok jarojn,
         esti malligita el ĉi tiu kateno en la sabata tago?<em class="versenr"> 17</em> Kaj kiam li
         tion diris, ĉiuj liaj kontraŭuloj hontiĝis; kaj la tuta homamaso
         ĝojis pro ĉiuj gloraj agoj, faritaj de li.
      </p>
      <p class="p"><em class="versenr"> 18</em> Kaj li diris: Al kio similas la regno de Dio? kaj al kio mi
         ĝin komparu?<em class="versenr"> 19</em> Ĝi estas simila al sinapa semeto, kiun viro
         prenis kaj ĵetis en sian ĝardenon; kaj ĝi kreskis kaj fariĝis
         arbo; kaj la birdoj de la ĉielo loĝis en ĝiaj branĉoj.<em class="versenr"> 20</em> Poste
         li diris: Al kio mi komparu la regnon de Dio?<em class="versenr"> 21</em> Ĝi estas simila
         al fermentaĵo, kiun virino prenis kaj kaŝis en tri mezuroj da
         faruno, ĝis la tuto fermentis.
      </p>
      <p class="p"><em class="versenr"> 22</em> Kaj li iris tra urboj kaj vilaĝoj, instruante kaj irante ĉiam
         pluen al Jerusalem.<em class="versenr"> 23</em> Kaj iu diris al li: Sinjoro, ĉu malmultaj
         estas la savataj? Kaj li diris al ili:<em class="versenr"> 24</em> Strebu eniri tra la
         mallarĝa pordo; ĉar multaj, mi diras al vi, deziros eniri kaj ne
         povos.<em class="versenr"> 25</em> Kiam la domomastro leviĝos kaj ŝlosos la pordon, kaj vi
         komencos stari ekstere kaj frapi sur la pordon, dirante: Sinjoro,
         malfermu al ni; kaj li respondos kaj diros al vi: Mi ne scias, de
         kie vi estas;<em class="versenr"> 26</em> tiam vi ekparolos: Ni manĝis kaj trinkis antaŭ
         vi, kaj sur niaj stratoj vi instruadis;<em class="versenr"> 27</em> kaj li parolos, kaj
         diros al vi: Mi ne scias, de kie vi estas; foriru de mi, ĉiuj
         farantoj de maljusteco.<em class="versenr"> 28</em> Tie estos la plorado kaj la grincado
         de dentoj, kiam vi vidos Abrahamon kaj Isaakon kaj Jakobon kaj
         ĉiujn profetojn en la regno de Dio, kaj vin mem forpelitaj
         eksteren.<em class="versenr"> 29</em> Kaj oni venos el oriento kaj el okcidento, kaj el
         nordo kaj el sudo, kaj sidiĝos en la regno de Dio.<em class="versenr"> 30</em> Kaj jen
         estas lastaj, kiuj estos unuaj; kaj estas unuaj, kiuj estos
         lastaj.
      </p>
      <p class="p"><em class="versenr"> 31</em> En tiu sama horo alvenis iuj Fariseoj, kaj diris al li: Eliru
         kaj foriru de ĉi tie, ĉar Herodo volas mortigi vin.<em class="versenr"> 32</em> Kaj li
         diris al ili: Iru, kaj diru al tiu vulpo: Jen mi elpelas demonojn
         kaj faras sanigojn hodiaŭ kaj morgaŭ, kaj la trian tagon mi estos
         perfektigita.<em class="versenr"> 33</em> Sed mi devas iradi hodiaŭ kaj morgaŭ kaj
         postmorgaŭ, ĉar ne povas esti, ke profeto pereos ekster
         Jerusalem.<em class="versenr"> 34</em> Ho Jerusalem, Jerusalem, kiu pereigas la profetojn
         kaj ŝtonmortigas tiujn, kiuj estas senditaj al ĝi! kiom ofte mi
         deziris kolekti viajn infanojn, kiel kokino kolektas sian idaron
         sub la flugilojn, kaj vi ne volis!<em class="versenr"> 35</em> Jen via domo estas lasita
         al vi dezerta; kaj mi diras al vi: Vi min ne vidos, ĝis vi diros:
         Estu benata tiu, kiu venas en la nomo de la Eternulo.
      </p>
      <div class="dist_chapter"></div>
      <h3 class="chapternr">14</h3>
      <p class="first_p">Kaj kiam li eniris en sabato en la domon de unu reganto de la
         Fariseoj, por manĝi panon, ili lin observis.<em class="versenr"> 2</em> Kaj jen antaŭ li
         estis unu hidropsulo.<em class="versenr"> 3</em> Kaj respondante, Jesuo parolis al la
         leĝistoj kaj la Fariseoj, kaj diris: Ĉu estas permesate sanigi en
         sabato, aŭ ne?<em class="versenr"> 4</em> Sed ili silentis. Kaj li prenis lin kaj sanigis
         lin, kaj forliberigis lin.<em class="versenr"> 5</em> Kaj li diris al ili: Kiu el vi havos
         azenon aŭ bovon, falintan en puton, kaj ne tuj eltiros ĝin en
         sabata tago?<em class="versenr"> 6</em> Kaj ili ne povis respondi al tio.
      </p>
      <p class="p"><em class="versenr"> 7</em> Kaj li parolis parabolon al la invititoj, vidinte, kiel ili
         elektas la ĉefajn sidlokojn; li diris al ili:<em class="versenr"> 8</em> Kiam vi estas
         invitita de iu al edziĝa festo, ne sidiĝu en la ĉefa loko, por ke
         ne okazu, ke iu, pli honorinda ol vi, estas de li invitita;<em class="versenr"> 9</em> kaj
         tiu, kiu invitis vin kaj lin, venos, kaj diros al vi: Cedu lokon
         al ĉi tiu; kaj tiam vi komencos kun honto preni la lastan lokon.<em class="versenr"> 10</em> Sed kiam vi estas invitita, iru kaj sidiĝu en la lasta loko;
         kaj tiel, kiam venos tiu, kiu vin invitis, li diros al vi: Amiko,
         iru pli alten; tiam vi havos honoron antaŭ ĉiuj, kiuj sidas kun
         vi.<em class="versenr"> 11</em> Ĉar ĉiu, kiu sin altigas, estos humiligita, kaj kiu sin
         humiligas, tiu estos altigita.
      </p>
      <p class="p"><em class="versenr"> 12</em> Kaj li diris al tiu, kiu lin invitis: Kiam vi faras tagmanĝon
         aŭ vespermanĝon, ne voku viajn amikojn, nek viajn fratojn, nek
         viajn parencojn, nek viajn riĉajn najbarojn, por ke ne okazu, ke
         ili ankaŭ invitos vin, kaj vi ricevos rekompencon.<em class="versenr"> 13</em> Sed kiam vi
         faras festenon, invitu malriĉulojn, kriplulojn, lamulojn,
         blindulojn;<em class="versenr"> 14</em> kaj vi estos feliĉa, ĉar ili ne povas rekompenci
         vin, sed vi rekompenciĝos en la releviĝo de la justuloj.
      </p>
      <p class="p"><em class="versenr"> 15</em> Kaj aŭdinte tion, unu el la kunsidantoj diris al li: Feliĉa
         estas tiu, kiu manĝos panon en la regno de Dio.<em class="versenr"> 16</em> Sed li diris
         al li: Unu viro faris grandan vespermanĝon, kaj invitis multajn;<em class="versenr"> 17</em> kaj en la horo de la festeno li elsendis sian serviston, por
         diri al la invititoj: Venu, ĉar ĉio estas jam preta.<em class="versenr"> 18</em> Kaj ĉiuj
         tiel same komencis peti pri indulgo. La unua diris al li: Mi
         aĉetis kampon, kaj mi nepre devas eliri, por ĝin vidi; mi petas,
         kalkulu al mi indulgon.<em class="versenr"> 19</em> Alia diris: Mi aĉetis kvin jugojn da
         bovoj, kaj mi iras, por ilin provi; mi petas, kalkulu al mi
         indulgon.<em class="versenr"> 20</em> Kaj alia diris: Mi edziĝis kun edzino, kaj tial mi
         ne povas veni.<em class="versenr"> 21</em> Kaj la servisto revenis, kaj rakontis tion al
         sia mastro. Tiam ekkoleris la mastro, kaj diris al sia servisto:
         Eliru rapide sur la stratojn kaj irejojn de la urbo, kaj
         alkonduku ĉi tien la malriĉulojn kaj kriplulojn kaj blindulojn
         kaj lamulojn.<em class="versenr"> 22</em> Kaj la servisto diris: Sinjoro, estas farita
         tio, kion vi ordonis, kaj ankoraŭ estas loko.<em class="versenr"> 23</em> Kaj la sinjoro
         diris al la servisto: Eliru sur la vojojn kaj kamplimojn, kaj
         devigu ilin enveni, por ke mia domo pleniĝu.<em class="versenr"> 24</em> Ĉar mi diras al
         vi, ke neniu el tiuj viroj invititaj gustumos mian vespermanĝon.
      </p>
      <p class="p"><em class="versenr"> 25</em> Kaj grandaj homamasoj iris kun li, kaj li sin turnis, kaj
         diris al ili:<em class="versenr"> 26</em> Se iu venas al mi, kaj ne malamas sian patron
         kaj sian patrinon kaj sian edzinon kaj siajn infanojn kaj fratojn
         kaj fratinojn, kaj eĉ ankaŭ sian vivon, li ne povas esti mia
         disĉiplo.<em class="versenr"> 27</em> Kiu ne portas sian krucon kaj ne sekvas min, tiu ne
         povas esti mia disĉiplo.<em class="versenr"> 28</em> Ĉar kiu el vi, dezirante konstrui
         turon, unue ne sidiĝas, por kalkuli la koston, ĉu li havas
         sufiĉe, por fini ĝin?<em class="versenr"> 29</em> Por ke, kiam li metis la fundamenton kaj
         ne povas ĝin fini, ĉiuj vidantoj ne komencu moki lin,<em class="versenr"> 30</em> dirante:
         Ĉi tiu homo komencis konstrui, sed ne povis fini.<em class="versenr"> 31</em> Kaj kiu
         reĝo, ekirante, por renkonti en batalo alian reĝon, unue ne
         sidiĝos, por konsiliĝi, ĉu li povas kun dek mil renkonti tiun,
         kiu venas kontraŭ li kun dudek mil?<em class="versenr"> 32</em> Aŭ alie, dum la alia estas
         tre malproksime, li alsendas ambasadorojn kaj demandas pri paco.<em class="versenr"> 33</em> Kiu do el vi ne forlasas ĉiujn siajn posedaĵojn, tiu ne povas
         esti mia disĉiplo.<em class="versenr"> 34</em> Salo do estas bona, sed se eĉ la salo
         sengustiĝis, per kio ĝi estos spicata?<em class="versenr"> 35</em> Ĝi taŭgas nek por la
         tero nek por sterkejo; oni ĝin forĵetas. Kiu havas orelojn por
         aŭdi, tiu aŭdu.
      </p>
      <div class="dist_chapter"></div>
      <h3 class="chapternr">15</h3>
      <p class="first_p">Kaj ĉiuj impostistoj kaj pekuloj alproksimiĝis al li, por
         aŭskulti lin.<em class="versenr"> 2</em> Kaj murmuris la Fariseoj kaj la skribistoj,
         dirante: Ĉi tiu akceptas pekulojn kaj manĝas kun ili.
      </p>
      <p class="p"><em class="versenr"> 3</em> Kaj li parolis al ili la jenan parabolon, dirante:<em class="versenr"> 4</em> Kiu el vi,
         havante cent ŝafojn kaj perdinte unu el ili, ne forlasas la
         naŭdek naŭ sur la stepo, kaj iras, por serĉi tiun, kiun li
         perdis, ĝis li ĝin trovos?<em class="versenr"> 5</em> Kaj trovinte, li ĝin metas sur siajn
         ŝultrojn, ĝojante.<em class="versenr"> 6</em> Kaj reveninte domen, li kunvokas siajn
         amikojn kaj siajn najbarojn, dirante al ili: Ĝoju kun mi, ĉar mi
         trovis mian ŝafon, la perditan.<em class="versenr"> 7</em> Mi diras al vi, ke tiel same
         estos ĝojo en la ĉielo pro unu pekulo, kiu pentas, pli ol pro
         naŭdek naŭ justuloj, kiuj ne bezonas penton.
      </p>
      <p class="p"><em class="versenr"> 8</em> Kiu virino, havante dek draĥmojn, se ŝi perdis unu draĥmon, ne
         ekbruligas lampon kaj balaas la domon kaj serĉas diligente, ĝis
         ŝi ĝin trovos?<em class="versenr"> 9</em> Kaj trovinte, ŝi kunvokas siajn amikinojn kaj
         siajn najbarinojn, dirante: Ĝoju kun mi, ĉar mi trovis la
         draĥmon, kiun mi perdis.<em class="versenr"> 10</em> Tiel same, mi diras al vi, estas ĝojo
         antaŭ la anĝeloj de Dio pro unu pekulo, kiu pentas.
      </p>
      <p class="p"><em class="versenr"> 11</em> Kaj li diris: Unu viro havis du filojn;<em class="versenr"> 12</em> kaj la pli juna
         diris al sia patro: Patro, donu al mi la heredotan parton de la
         havo. Kaj li dividis inter ili siajn vivrimedojn.<em class="versenr"> 13</em> Kaj post ne
         multaj tagoj la pli juna, kolektinte ĉion, forvojaĝis al
         malproksima lando; kaj tie li disperdis sian havon per diboĉa
         vivado.<em class="versenr"> 14</em> Kaj kiam li jam elspezis ĉion, forta malsato okazis en
         tiu lando, kaj li komencis havi mankon.<em class="versenr"> 15</em> Kaj li iris, kaj
         aliĝis al unu el la loĝantoj de tiu lando; kaj ĉi tiu lin sendis
         sur siajn kampojn, por paŝti porkojn.<em class="versenr"> 16</em> Kaj li deziris plenigi
         sian ventron per la karoboj, kiujn la porkoj manĝis; kaj neniu
         donis al li.<em class="versenr"> 17</em> Sed reveninte al si, li diris: Kiom da dungitoj
         de mia patro havas panon abunde, sed mi ĉi tie pereas de malsato!<em class="versenr"> 18</em> Mi leviĝos, kaj iros al mia patro, kaj mi diros al li: Patro,
         mi pekis kontraŭ la ĉielo kaj antaŭ vi;<em class="versenr"> 19</em> mi jam ne meritas esti
         nomata via filo; faru min kiel unu el viaj dungitoj.<em class="versenr"> 20</em> Kaj li
         leviĝis, kaj iris al sia patro. Sed kiam li estis ankoraŭ
         malproksime, lia patro lin vidis kaj kortuŝiĝis, kaj kurinte,
         falis sur lian kolon kaj lin kisadis.<em class="versenr"> 21</em> Kaj la filo diris al li:
         Patro, mi pekis kontraŭ la ĉielo kaj antaŭ vi, kaj mi jam ne
         meritas esti nomata via filo.<em class="versenr"> 22</em> Kaj diris la patro al siaj
         servistoj: Alportu rapide la ĉefan robon, kaj lin vestu, kaj metu
         ringon sur lian manon kaj ŝuojn sur liajn piedojn;<em class="versenr"> 23</em> kaj alportu
         la grasigitan bovidon kaj buĉu ĝin, kaj ni manĝu kaj estu gajaj;<em class="versenr"> 24</em> ĉar ĉi tiu mia filo estis mortinta, kaj denove vivas; li estis
         perdita, kaj estas trovita. Kaj ili komencis esti gajaj.<em class="versenr"> 25</em> Sed
         la pli maljuna filo estis sur la kampo; kaj kiam li venis kaj
         alproksimiĝis al la domo, li aŭdis muzikon kaj dancadon.<em class="versenr"> 26</em> Kaj
         li alvokis unu el la knaboj, kaj demandis lin, kio estas tio.<em class="versenr"> 27</em> Kaj li diris al li: Via frato venis, kaj via patro buĉis la
         grasigitan bovidon, ĉar li ricevis lin sana.<em class="versenr"> 28</em> Sed li koleris,
         kaj ne volis eniri; kaj lia patro elvenis, kaj lin petegis.<em class="versenr"> 29</em> Sed li responde diris al sia patro: Jen tiom da jaroj mi servas
         al vi, kaj neniam mi malobeis vian ordonon, tamen vi neniam donis
         al mi kapridon, por ke mi estu gaja kun miaj amikoj;<em class="versenr"> 30</em> sed kiam
         venis ĉi tiu via filo, kiu formanĝis vian havon kun
         malĉastistinoj, vi buĉis por li la grasigitan bovidon.<em class="versenr"> 31</em> Kaj li
         diris al li: Filo, vi estas ĉiam kun mi, kaj ĉio mia estas via.<em class="versenr"> 32</em> Sed konvenis esti gajaj kaj ĝoji; ĉar ĉi tiu via frato estis
         mortinta, kaj denove vivas; li estis perdita, kaj estas trovita.
      </p>
      <div class="dist_chapter"></div>
      <h3 class="chapternr">16</h3>
      <p class="first_p">Kaj li diris ankaŭ al siaj disĉiploj: Estis unu riĉa homo, kiu
         havis administranton; kaj ĉi tiu estis denuncita al li, ke li
         disperdas lian havon.<em class="versenr"> 2</em> Kaj li alvokis lin, kaj diris al li: Kio
         estas tio, kion mi aŭdas pri vi? donu al mi konton de via
         administrado, ĉar vi ne plu povas administradi.<em class="versenr"> 3</em> Tiam la
         administranto diris en si: Kion mi faru? ĉar mia sinjoro deprenas
         de mi la administradon; fosi mi ne povas, kaj mi hontas peti
         almozon.<em class="versenr"> 4</em> Mi decidis, kion mi faros, por ke oni akceptu min en
         siajn domojn, kiam mi estos eksigita el la administra ofico.<em class="versenr"> 5</em> Kaj alvokinte al si ĉiun el la ŝuldantoj de sia sinjoro, li diris
         al la unua: Kiom vi ŝuldas al mia sinjoro?<em class="versenr"> 6</em> Kaj li diris: Cent
         bat'ojn da oleo. Kaj li diris al li: Prenu vian kalkulon, kaj tuj
         sidiĝu kaj skribu kvindek.<em class="versenr"> 7</em> Tiam li diris al alia: Kaj kiom vi
         ŝuldas? Kaj li diris: Cent kor'ojn da tritiko. Li diris al li:
         Prenu vian kalkulon, kaj skribu okdek.<em class="versenr"> 8</em> Kaj tiu sinjoro laŭdis
         la maljustan administranton, ĉar li prudente agis; ĉar la filoj
         de ĉi tiu mondo estas en sia generacio pli prudentaj, ol la filoj
         de la lumo.<em class="versenr"> 9</em> Kaj mi diras al vi: Faru al vi amikojn per la
         mamono de maljusteco, por ke, kiam ĝi mankos, oni akceptu vin en
         eternajn loĝejojn.<em class="versenr"> 10</em> Kiu estas fidela en la plej malgranda
         afero, tiu estas fidela ankaŭ en multo; kaj kiu estas maljusta en
         la plej malgranda, tiu estas ankaŭ maljusta en multo.<em class="versenr"> 11</em> Se do vi
         ne estis fidelaj en la maljusta mamono, kiu konfidos al vi la
         veran riĉon?<em class="versenr"> 12</em> Kaj se vi ne estis fidelaj en tio, kio apartenas
         al alia homo, kiu donos al vi tion, kio estas via propra?<em class="versenr"> 13</em> Nenia servanto povas servi al du sinjoroj; ĉar aŭ li malamos unu
         kaj amos la alian, aŭ li aliĝos al unu kaj malestimos la alian.
         Vi ne povas servi al Dio kaj al Mamono!
      </p>
      <p class="p"><em class="versenr"> 14</em> Kaj la Fariseoj ankaŭ, kiuj estis monavidaj, aŭdis ĉion tion,
         kaj ili lin mokis.<em class="versenr"> 15</em> Kaj li diris al ili: Vi estas tiuj, kiuj
         ŝajnigas sin justaj antaŭ homoj, sed Dio scias viajn korojn; ĉar
         kio estas altigita inter homoj, tio estas abomenaĵo antaŭ Dio.<em class="versenr"> 16</em> La leĝo kaj la profetoj estis ĝis Johano; de post tiu tempo la
         evangelio de la regno de Dio estas predikata, kaj ĉiu al ĝi sin
         perforte aligas.<em class="versenr"> 17</em> Sed estas pli facile por la ĉielo kaj la tero
         forpasi, ol por unu punkteto de la leĝo fali.<em class="versenr"> 18</em> Ĉiu, kiu
         forsendas sian edzinon kaj edziĝas kun alia, adultas; kaj kiu
         edziĝas kun tiu, forsendita de sia edzo, tiu adultas.
      </p>
      <p class="p"><em class="versenr"> 19</em> Estis unu riĉulo, kiu estis vestita per purpuro kaj bisino,
         kaj festis lukse ĉiutage;<em class="versenr"> 20</em> kaj apud lia pordego estis kuŝigita
         almozulo, nomata Lazaro, kiu havis ulcerojn,<em class="versenr"> 21</em> kaj deziris esti
         nutrata per la panpecetoj, kiuj falis de la tablo de la riĉulo;
         kaj eĉ venis la hundoj kaj lekis liajn ulcerojn.<em class="versenr"> 22</em> Kaj la
         almozulo mortis, kaj li estis forportita de la anĝeloj sur la
         sinon de Abraham; la riĉulo ankaŭ mortis, kaj estis enterigita.<em class="versenr"> 23</em> Kaj en Hades li levis siajn okulojn, estante en turmentoj, kaj
         vidis Abrahamon malproksime kaj Lazaron sur lia sino.<em class="versenr"> 24</em> Kaj li
         ekkriis, kaj diris: Patro Abraham, kompatu min, kaj sendu
         Lazaron, por ke li trempu en akvon la pinton de sia fingro, por
         malvarmigi mian langon; ĉar mi tre suferas en ĉi tiu flamo.<em class="versenr"> 25</em> Sed Abraham diris: Filo, memoru, ke dum via vivo vi ricevis viajn
         bonaĵojn, kaj Lazaro tiel same malbonaĵojn; sed nun li ricevas
         konsolon, kaj vi suferas.<em class="versenr"> 26</em> Kaj krom ĉio tio staras granda
         abismo inter ni kaj vi, tiel ke tiuj, kiuj volus iri de ĉi tie al
         vi, ne povas, kaj oni ne povas transiri de tie al ni.<em class="versenr"> 27</em> Kaj li
         diris: Tial mi petas, patro, ke vi sendu lin al la domo de mia
         patro,<em class="versenr"> 28</em> ĉar mi havas kvin fratojn, por ke li atestu al ili, por
         ke ili ne venu ankaŭ en ĉi tiun lokon de turmento.<em class="versenr"> 29</em> Sed Abraham
         diris: Ili havas Moseon kaj la profetojn; ili aŭskultu ilin.<em class="versenr"> 30</em> Sed li diris: Ne, patro Abraham; sed se unu venos al ili el la
         mortintoj, ili pentos.<em class="versenr"> 31</em> Kaj li diris al li: Se ili ne aŭskultas
         Moseon kaj la profetojn, ili ne kredos, eĉ se iu leviĝus el la
         mortintoj.
      </p>
      <div class="dist_chapter"></div>
      <h3 class="chapternr">17</h3>
      <p class="first_p">Kaj li diris al siaj disĉiploj: Ne povas esti, ke faliloj ne
         venos, sed ve al tiu, per kiu ili venos!<em class="versenr"> 2</em> Pli bone estus por
         tiu, se muelŝtono estus pendigita ĉirkaŭ lia kolo, kaj se li
         estus ĵetita en la maron, ol se li metus falilon por unu el ĉi
         tiuj malgranduloj.<em class="versenr"> 3</em> Gardu vin; se via frato pekos, admonu lin;
         kaj se li pentos, pardonu lin.<em class="versenr"> 4</em> Kaj se li pekos kontraŭ vi sep
         fojojn en la tago, kaj sep fojojn turniĝos al vi, dirante: Mi
         pentas; vi lin pardonu.
      </p>
      <p class="p"><em class="versenr"> 5</em> Kaj la apostoloj diris al la Sinjoro: Aldonu al ni fidon.<em class="versenr"> 6</em> Kaj
         la Sinjoro diris: Se vi havus fidon kiel semeron de sinapo, vi
         dirus al ĉi tiu morusarbo: Estu elradikigita, kaj estu plantita
         en la maron; kaj ĝi obeus al vi.<em class="versenr"> 7</em> Sed kiu el vi, havante
         serviston plugantan aŭ paŝtantan, diros al li, kiam li envenis de
         la kampo: Tuj venu, kaj sidiĝu, por manĝi?<em class="versenr"> 8</em> Ĉu li ne diros al li
         prefere: Preparu ion, por ke mi verspermanĝu, kaj zonu vin, kaj
         servu al mi, dum mi manĝos kaj trinkos; kaj poste vi manĝos kaj
         trinkos?<em class="versenr"> 9</em> Ĉu li dankas la serviston, ĉar li faris tion, kio
         estis ordonita?<em class="versenr"> 10</em> Tiel ankaŭ vi, kiam vi faris ĉion, kio estas
         ordonita al vi, diru: Ni estas senutilaj servistoj; ni faris
         tion, kion fari estis nia devo.
      </p>
      <p class="p"><em class="versenr"> 11</em> Kaj dum ili vojiris al Jerusalem, li trapasis tra la mezo de
         Samario kaj de Galileo.<em class="versenr"> 12</em> Kaj kiam ili eniris en unu vilaĝon,
         renkontis lin dek lepruloj, kiuj staris malproksime;<em class="versenr"> 13</em> kaj ili
         levis sian voĉon, dirante: Jesuo, estro, kompatu nin.<em class="versenr"> 14</em> Kaj
         vidinte ilin, li diris al ili: Iru, kaj montru vin al la pastroj.
         Kaj dum ili iris, ili fariĝis puraj.<em class="versenr"> 15</em> Kaj unu el ili, vidinte,
         ke li resaniĝis, revenis, glorante Dion per laŭta voĉo,<em class="versenr"> 16</em> kaj
         falis sur sian vizaĝon ĉe liaj piedoj kaj dankis lin; kaj li
         estis Samariano.<em class="versenr"> 17</em> Kaj Jesuo responde diris: Ĉu ne la dek estis
         purigitaj? sed kie estas la naŭ?<em class="versenr"> 18</em> Ĉu ne troviĝis revenantoj,
         por doni gloron al Dio, krom ĉi tiu fremdulo?<em class="versenr"> 19</em> Kaj li diris al
         li: Leviĝu kaj iru; via fido vin savis.
      </p>
      <p class="p"><em class="versenr"> 20</em> Kaj kiam la Fariseoj demandis al li, kiam venos la regno de
         Dio, li respondis al ili, dirante: La regno de Dio ne venas kun
         observado;<em class="versenr"> 21</em> kaj oni ne diros: Jen ĉi tie, aŭ: Jen tie! ĉar jen
         la regno de Dio estas inter vi.
      </p>
      <p class="p"><em class="versenr"> 22</em> Kaj li diris al la disĉiploj: Venos tagoj, kiam vi deziros
         vidi unu el la tagoj de la Filo de homo, kaj vi ne vidos.<em class="versenr"> 23</em> Kaj
         ili diros al vi: Jen tie! Jen ĉi tie! Ne foriru, nek sekvu;<em class="versenr"> 24</em> ĉar kiel la fulmo, kiam ĝi fulmas el unu subĉiela flanko, lumas
         ĝis alia subĉiela flanko, tiel estos la Filo de homo en sia tago.<em class="versenr"> 25</em> Sed unue li devas multon suferi, kaj esti malŝatata de ĉi tiu
         generacio.<em class="versenr"> 26</em> Kaj kiel estis en la tagoj de Noa, tiel estos en la
         tagoj de la Filo de homo.<em class="versenr"> 27</em> Oni manĝis, trinkis, edziĝis,
         edziniĝis, ĝis la tago, kiam Noa eniris en la arkeon, kaj venis
         la diluvo kaj pereigis ĉiujn.<em class="versenr"> 28</em> Ankaŭ tiel same, kiel estis en
         la tagoj de Lot; oni manĝis, trinkis, aĉetis, vendis, plantis,
         konstruis;<em class="versenr"> 29</em> sed en la tago, kiam Lot eliris el Sodom, fajro kaj
         sulfuro falis el la ĉielo kaj pereigis ĉiujn;<em class="versenr"> 30</em> tiel same estos
         en tiu tago, kiam la Filo de homo malkaŝiĝos.<em class="versenr"> 31</em> Kiu estos sur la
         tegmento en tiu tago, kun liaj havaĵoj en la domo, tiu ne
         malsupreniru, por ilin forporti; kaj kiu estas sur la kampo, tiu
         ankaŭ ne revenu.<em class="versenr"> 32</em> Memoru la edzinon de Lot.<em class="versenr"> 33</em> Kiu penos gajni
         sian animon, tiu ĝin perdos; sed kiu ĝin perdos, tiu savos ĝin
         viva.<em class="versenr"> 34</em> Mi diras al vi: En tiu nokto estos du viroj sur unu
         lito; unu estos prenita, kaj la alia lasita.<em class="versenr"> 35</em> Du virinoj estos
         muelantaj kune; unu estos prenita, kaj la alia lasita.<em class="versenr"> 36</em> Du
         viroj estos sur kampo; unu estos prenita, kaj la alia lasita.<em class="versenr"> 37</em> Kaj ili responde diris al li: Kie, Sinjoro? Kaj li diris al ili:
         Kie estas la kadavro, tien ankaŭ kolektiĝos la agloj.
      </p>
      <div class="dist_chapter"></div>
      <h3 class="chapternr">18</h3>
      <p class="first_p">Kaj li parolis al ili parabolon pri tio, ke oni devas ĉiam
         preĝi kaj ne laciĝi,<em class="versenr"> 2</em> dirante: En unu urbo estis juĝisto, kiu ne
         timis Dion, nek respektis homon;<em class="versenr"> 3</em> kaj estis vidvino en tiu urbo,
         kaj ŝi venadis al li, dirante: Faru por mi justecon kontraŭ mia
         kontraŭulo.<em class="versenr"> 4</em> Kaj li ne volis dum kelka tempo, sed poste li diris
         en si: Kvankam mi ne timas Dion, nek respektas homon,<em class="versenr"> 5</em> tamen,
         ĉar ĉi tiu vidvino min ĝenas, mi faros por ŝi justecon, por ke ŝi
         ne malfortigu min per sia ĉiama venado.<em class="versenr"> 6</em> Kaj la Sinjoro diris:
         Aŭskultu, kion diras la maljusta juĝisto.<em class="versenr"> 7</em> Kaj ĉu Dio ne faros
         justecon por Siaj elektitoj, kiuj tage kaj nokte krias al Li,
         kvankam Li longe pri ili paciencas?<em class="versenr"> 8</em> Mi diras al vi: Rapide Li
         faros por ili justecon. Tamen kiam venos la Filo de homo, ĉu li
         trovos fidon sur la tero?
      </p>
      <p class="p"><em class="versenr"> 9</em> Kaj li parolis la jenan parabolon, ankaŭ por iuj, kiuj fidis al
         si, ke ili estas justuloj, kaj malestimis la ceterajn:<em class="versenr"> 10</em> Du
         homoj supreniris en la templon, por preĝi; unu estis Fariseo, kaj
         la alia estis impostisto.<em class="versenr"> 11</em> La Fariseo, starante, preĝis kun si
         jene: Ho Dio, mi Vin dankas, ke mi ne estas kiel la ceteraj
         homoj, rabemaj, maljustaj, adultemaj, nek eĉ kiel ĉi tiu
         impostisto.<em class="versenr"> 12</em> Mi fastas dufoje en semajno; mi donas dekonaĵojn
         el ĉio, kion mi akiras.<em class="versenr"> 13</em> Sed la impostisto, starante
         malproksime, ne volis eĉ levi la okulojn al la ĉielo, sed batadis
         sian bruston, dirante: Ho Dio, estu favora al mi pekulo.<em class="versenr"> 14</em> Mi
         diras al vi: Ĉi tiu malsupreniris al sia domo, pravigita pli ol
         tiu; ĉar ĉiu, kiu sin altigas, estos humiligita; sed kiu sin
         humiligas, tiu estos altigita.
      </p>
      <p class="p"><em class="versenr"> 15</em> Kaj oni venigis al li ankaŭ siajn infanetojn, por ke li tuŝu
         ilin; kaj la disĉiploj, vidinte, admonis ilin.<em class="versenr"> 16</em> Sed Jesuo
         alvokis ilin al si, dirante: Lasu la infanojn veni al mi, kaj ne
         malhelpu ilin; ĉar el tiaj estas la regno de Dio.<em class="versenr"> 17</em> Vere mi
         diras al vi: Kiu ne akceptos la regnon de Dio kiel infano, tiu
         neniel eniros en ĝin.
      </p>
      <p class="p"><em class="versenr"> 18</em> Kaj unu reganto demandis al li, dirante: Bona Majstro, kion mi
         faru, por heredi eternan vivon?<em class="versenr"> 19</em> Kaj Jesuo diris al li: Kial vi
         nomas min bona? neniu estas bona krom Unu, nome Dio.<em class="versenr"> 20</em> Vi scias
         la ordonojn: Ne adultu; Ne mortigu; Ne ŝtelu; Ne parolu malveran
         ateston; Respektu vian patron kaj vian patrinon.<em class="versenr"> 21</em> Kaj li diris:
         Ĉion tion mi observis detempe de mia juneco.<em class="versenr"> 22</em> Kaj Jesuo,
         aŭdinte, diris al li: Ankoraŭ unu mankon vi havas: vendu ĉion,
         kion vi posedas, kaj disdonu al malriĉuloj, kaj vi havos trezoron
         en la ĉielo; kaj venu, sekvu min.<em class="versenr"> 23</em> Sed aŭdinte tion, li fariĝis
         tre malĝoja; ĉar li estis tre riĉa.<em class="versenr"> 24</em> Kaj Jesuo, lin rigardante,
         diris: Kiel malfacile tiuj, kiuj havas riĉon, eniros en la regnon
         de Dio!<em class="versenr"> 25</em> Ĉar estas pli facile por kamelo iri tra trueton de
         kudrilo, ol por riĉulo eniri en la regnon de Dio.<em class="versenr"> 26</em> Kaj tiuj,
         kiuj tion aŭdis, diris: Kiu do povos esti savita?<em class="versenr"> 27</em> Sed li
         diris: Kio estas neebla ĉe homoj, tio estas ebla ĉe Dio.<em class="versenr"> 28</em> Kaj
         Petro diris: Jen ni forlasis niajn propraĵojn, kaj sekvis vin.<em class="versenr"> 29</em> Kaj li diris al ili: Vere mi diras al vi: Estas neniu, kiu
         forlasis domon aŭ edzinon aŭ fratojn aŭ gepatrojn aŭ infanojn pro
         la regno de Dio,<em class="versenr"> 30</em> kaj kiu ne ricevos multoble en ĉi tiu tempo,
         kaj en la venonta mondo vivon eternan.
      </p>
      <p class="p"><em class="versenr"> 31</em> Kaj preninte al si la dek du, li diris al ili: Jen ni
         supreniras al Jerusalem; kaj ĉio skribita per la profetoj estos
         plenumita al la Filo de homo.<em class="versenr"> 32</em> Ĉar li estos transdonita al la
         nacianoj, kaj mokita kaj perfortita kaj surkraĉita;<em class="versenr"> 33</em> kaj ili
         skurĝos kaj mortigos lin; kaj la trian tagon li releviĝos.<em class="versenr"> 34</em> Kaj
         ili komprenis nenion el tio, kaj ĉi tiu parolo estis kaŝita for
         de ili, kaj ili ne sciis la dirojn.
      </p>
      <p class="p"><em class="versenr"> 35</em> Kaj kiam li alproksimiĝis al Jeriĥo, unu blindulo sidis apud
         la vojo, petante almozojn;<em class="versenr"> 36</em> kaj aŭdinte homamason
         preterirantan, li demandis, kio estas tio.<em class="versenr"> 37</em> Kaj oni diris al
         li, ke Jesuo, la Nazaretano, preteriras.<em class="versenr"> 38</em> Kaj li kriis,
         dirante: Jesuo, filo de David, kompatu min.<em class="versenr"> 39</em> Kaj la
         antaŭirantoj admonis lin, ke li silentu; sed li des pli forte
         kriis: Ho filo de David, kompatu min!<em class="versenr"> 40</em> Kaj Jesuo haltis, kaj
         ordonis alkonduki lin; kaj kiam li alproksimiĝis, li lin
         demandis:<em class="versenr"> 41</em> Kion vi volas, ke mi faru al vi? Kaj li diris:
         Sinjoro, ke mi ricevu vidpovon.<em class="versenr"> 42</em> Kaj Jesuo diris al li: Ricevu
         vidpovon; via fido vin savis.<em class="versenr"> 43</em> Kaj li tuj ricevis vidpovon, kaj
         sekvis lin, glorante Dion; kaj la tuta popolo, vidinte tion,
         donis laŭdon al Dio.
      </p>
      <div class="dist_chapter"></div>
      <h3 class="chapternr">19</h3>
      <p class="first_p">Kaj li eniris en Jeriĥon kaj ĝin trapasis.<em class="versenr"> 2</em> Kaj jen viro,
         nomata Zakĥeo; kaj li estis ĉefimpostisto, kaj li estis riĉa.<em class="versenr"> 3</em> Kaj li penis vidi Jesuon, kia homo li estas; kaj li ne povis pro
         la homamaso, ĉar li estis malgranda je staturo.<em class="versenr"> 4</em> Kaj
         antaŭkurinte antaŭen, li supreniris sur sikomorarbon, por lin
         vidi; ĉar li estis preterpasonta tie.<em class="versenr"> 5</em> Kaj kiam Jesuo venis al
         la loko, li suprenrigardis, kaj diris al li: Zakĥeo, rapide
         malsupreniru, ĉar hodiaŭ mi devas loĝi en via domo.<em class="versenr"> 6</em> Kaj li
         rapide malsupreniris, kaj akceptis lin ĝoje.<em class="versenr"> 7</em> Kaj vidinte, ĉiuj
         murmuris, dirante: Ĉe pekulo li eniris, por gasti.<em class="versenr"> 8</em> Kaj Zakĥeo,
         starante, diris al la Sinjoro: Jen duonon de miaj posedaĵoj,
         Sinjoro, mi donacas al la malriĉuloj; kaj se el iu mi maljuste
         eldevigis ion, mi redonas kvaroblon.<em class="versenr"> 9</em> Kaj Jesuo diris al li:
         Hodiaŭ venis savo al ĉi tiu domo, ĉar li ankaŭ estas filo de
         Abraham.<em class="versenr"> 10</em> Ĉar la Filo de homo venis, por serĉi kaj savi la
         perditaĵon.
      </p>
      <p class="p"><em class="versenr"> 11</em> Kaj kiam oni aŭdis tion, li parolis ankoraŭ parabolon, ĉar li
         estis proksime al Jerusalem, kaj oni supozis, ke la regno de Dio
         tuj aperos.<em class="versenr"> 12</em> Li do diris: Unu nobelo forvojaĝis en malproksiman
         landon, por ricevi al si regnon, kaj reveni.<em class="versenr"> 13</em> Kaj vokinte al si
         dek siajn servistojn, li donis al ili dek min'ojn, kaj diris al
         ili: Negocadu, ĝis mi revenos.<em class="versenr"> 14</em> Sed liaj regnanoj lin malamis,
         kaj sendis delegitaron post li, dirante: Ni ne volas, ke tiu viro
         reĝu super ni.<em class="versenr"> 15</em> Kaj kiam li revenis, ricevinte la regnon, li
         ordonis voki al li tiujn servistojn, al kiuj li donis la monon,
         por ke li sciiĝu, kiom ili gajnis per negocado.<em class="versenr"> 16</em> Kaj venis la
         unua, kaj diris: Sinjoro, via min'o produktis dek min'ojn.<em class="versenr"> 17</em> Kaj
         li diris al li: Bonege, bona servisto; ĉar vi estis fidela en tre
         malgranda afero, havu aŭtoritaton super dek urboj.<em class="versenr"> 18</em> Kaj venis
         la dua, kaj diris: Sinjoro, via min'o faris kvin min'ojn.<em class="versenr"> 19</em> Li
         diris ankaŭ al tiu: Vi ankaŭ estu super kvin urboj.<em class="versenr"> 20</em> Kaj alia
         venis, kaj diris: Sinjoro, jen via min'o, kiun mi konservis,
         flankemetitan en viŝtuko;<em class="versenr"> 21</em> ĉar mi vin timis, ĉar vi estas homo
         severa; vi prenas tion, kion vi ne demetis, kaj rikoltas tion,
         kion vi ne semis.<em class="versenr"> 22</em> Li diris al li: El via propra buŝo mi vin
         juĝos, vi malbona servisto. Vi sciis, ke mi estas homo severa,
         kiu prenas tion, kion mi ne demetis, kaj rikoltas tion, kion mi
         ne semis;<em class="versenr"> 23</em> kial do vi ne donis mian monon en bankon, por ke,
         reveninte, mi postulu ĝin kun procento?<em class="versenr"> 24</em> Kaj li diris al la
         apudstarantoj: Forprenu de li la min'on, kaj donu ĝin al tiu, kiu
         havas la dek min'ojn.<em class="versenr"> 25</em> (Kaj ili diris al li: Sinjoro, li havas
         dek min'ojn.)<em class="versenr"> 26</em> Mi diras al vi, ke al ĉiu, kiu havas, estos
         donite; kaj for de tiu, kiu ne havas, estos prenita eĉ tio, kion
         li havas.<em class="versenr"> 27</em> Cetere tiujn miajn malamikojn, kiuj ne volis, ke mi
         reĝu super ili, konduku ĉi tien, kaj mortigu ilin antaŭ mi.
      </p>
      <p class="p"><em class="versenr"> 28</em> Kaj tion dirinte, li ekiris antaŭe, suprenirante al Jerusalem.
      </p>
      <p class="p"><em class="versenr"> 29</em> Kaj kiam li alproksimiĝis al Betfage kaj Betania, apud la
         monto nomata Olivarba, li sendis du el siaj disĉiploj,<em class="versenr"> 30</em> dirante: Iru en la kontraŭan vilaĝon, en kiu, enirante, vi trovos
         azenidon ligitan, sur kiu neniu iam ankoraŭ sidis; ĝin malligu
         kaj alkonduku.<em class="versenr"> 31</em> Kaj se iu demandos al vi: Kial vi ĝin malligas?
         parolu jene: La Sinjoro ĝin bezonas.<em class="versenr"> 32</em> Kaj la senditoj foriris,
         kaj trovis, ĝuste kiel li diris al ili.<em class="versenr"> 33</em> Kaj dum ili malligis
         la azenidon, ĝiaj posedantoj diris al ili: Kial vi malligas la
         azenidon?<em class="versenr"> 34</em> Kaj ili diris: La Sinjoro ĝin bezonas.<em class="versenr"> 35</em> Kaj ili
         alkondukis ĝin al Jesuo; kaj ĵetinte siajn vestojn sur la
         azenidon, ili sidigis Jesuon sur ĝin.<em class="versenr"> 36</em> Kaj dum li iris, ili
         sternis siajn vestojn sur la vojo.<em class="versenr"> 37</em> Kaj kiam li jam
         alproksimiĝis, malsuprenironte la deklivon de la monto Olivarba,
         la tuta amaso de la disĉiploj komencis ĝoji kaj laŭdi Dion per
         laŭta voĉo pro ĉiuj potencaĵoj, kiujn ili vidis;<em class="versenr"> 38</em> dirante: Estu
         benata la Reĝo, kiu venas en la nomo de la Eternulo; paco en la
         ĉielo kaj gloro en la supera alto.<em class="versenr"> 39</em> Kaj iuj Fariseoj el la
         homamaso diris al li: Majstro, admonu viajn disĉiplojn.<em class="versenr"> 40</em> Kaj
         responde li diris: Mi diras al vi, ke se ĉi tiuj silentos, la
         ŝtonoj ekkrios.
      </p>
      <p class="p"><em class="versenr"> 41</em> Kaj kiam li alproksimiĝis, li rigardis la urbon, kaj ploris
         pro ĝi,<em class="versenr"> 42</em> dirante: Ho, se vi mem scius en ĉi tiu tago la aferojn
         apartenantajn al paco! sed nun ili estas kaŝitaj for de viaj
         okuloj.<em class="versenr"> 43</em> Ĉar venos sur vin tagoj, kiam viaj malamikoj
         ĉirkaŭbaros vin per palisaro, kaj ronde ĉirkaŭos vin, kaj
         ĉiuflanke premos vin,<em class="versenr"> 44</em> kaj detruos ĝis la tero vin, kaj viajn
         infanojn en vi, kaj ne lasos en vi ŝtonon sur ŝtono, pro tio, ke
         vi ne sciis la tempon de via vizitado.
      </p>
      <p class="p"><em class="versenr"> 45</em> Kaj enirinte en la templon, li komencis elpeli la vendantojn,<em class="versenr"> 46</em> dirante al ili: Estas skribite: Mia domo estos domo de preĝo;
         sed vi faris ĝin kaverno de rabistoj.
      </p>
      <p class="p"><em class="versenr"> 47</em> Kaj li instruis tagon post tago en la templo. Sed la
         ĉefpastroj kaj la skribistoj kaj la ĉefoj de la popolo penadis
         lin pereigi,<em class="versenr"> 48</em> kaj ne trovis, kion fari, ĉar la tuta popolo tre
         atente aŭskultis lin.
      </p>
      <div class="dist_chapter"></div>
      <h3 class="chapternr">20</h3>
      <p class="first_p">Kaj en unu el la tagoj, dum li instruis la popolon en la templo
         kaj predikis la evangelion, la ĉefpastroj kaj la skribistoj venis
         kun la pliaĝuloj;<em class="versenr"> 2</em> kaj ili ekparolis, dirante al li: Diru al ni:
         Laŭ kia aŭtoritato vi ĉi tion faras? aŭ kiu estas tiu, kiu donis
         al vi tian aŭtoritaton?<em class="versenr"> 3</em> Kaj responde li diris al ili: Mi ankaŭ
         faros al vi demandon, kaj diru al mi:<em class="versenr"> 4</em> La baptado de Johano, ĉu
         ĝi estis el la ĉielo, aŭ el homoj?<em class="versenr"> 5</em> Kaj ili diskutis inter si,
         dirante: Se ni diros: El la ĉielo; li diros: Kial vi ne kredis al
         li?<em class="versenr"> 6</em> Sed se ni diros: El homoj; la tuta popolo ŝtonmortigos nin,
         ĉar ili estas konvinkitaj, ke Johano estis profeto.<em class="versenr"> 7</em> Kaj ili
         respondis, ke ili ne scias, de kie ĝi estis.<em class="versenr"> 8</em> Kaj Jesuo diris al
         ili: Kaj mi ne diras al vi, laŭ kia aŭtoritato mi faras ĉi tion.
      </p>
      <p class="p"><em class="versenr"> 9</em> Kaj li komencis paroli al la popolo la jenan parabolon: Unu
         viro plantis vinberĝardenon, kaj luigis ĝin al kultivistoj, kaj
         forvojaĝis por longa tempo.<em class="versenr"> 10</em> Kaj en la ĝusta tempo li sendis
         sklavon al la kultivistoj, por ke ili donu al li el la frukto de
         la vinberejo; sed la kultivistoj skurĝis lin, kaj forsendis lin
         senhava.<em class="versenr"> 11</em> Kaj li sendis ankoraŭ alian sklavon, kaj lin ankaŭ
         ili skurĝis kaj malhonoris, kaj forsendis lin senhava.<em class="versenr"> 12</em> Kaj li
         sendis ankoraŭ trian, kaj lin ankaŭ ili vundis kaj elĵetis.<em class="versenr"> 13</em> Kaj la sinjoro de la vinberejo diris: Kion mi faru? Mi sendos
         mian amatan filon; eble lin ili respektos.<em class="versenr"> 14</em> Sed kiam la
         kultivistoj lin vidis, ili diskutis unu kun alia, dirante: Ĉi tiu
         estas la heredonto; ni lin mortigu, por ke la heredaĵo fariĝu
         nia.<em class="versenr"> 15</em> Kaj ili elĵetis lin el la vinberejo kaj lin mortigis.
         Kion do faros al ili la sinjoro de la vinberejo?<em class="versenr"> 16</em> Li venos kaj
         pereigos ĉi tiujn kultivistojn, kaj donos la vinberejon al aliaj.
         Kaj aŭdinte tion, ili diris: Ne tiel estu.<em class="versenr"> 17</em> Sed li, rigardante
         ilin, diris: Kio do estas la jena skribitaĵo:
      </p>
      <p class="indent">
         <p class="verse_indent_cont">Ŝtono, kiun malŝatis la konstruantoj,<br>
            Fariĝis ŝtono bazangula?
         </p>
      </p>
      <p class="p"><em class="versenr"> 18</em> Ĉiu, kiu falas sur tiun ŝtonon, rompiĝos; sed sur kiun ĝi
         falos, tiun ĝi polvigos.
      </p>
      <p class="p"><em class="versenr"> 19</em> Kaj la skribistoj kaj ĉefpastroj celis meti manojn sur lin en
         tiu sama horo, kaj ili timis la popolon; ĉar ili eksciis, ke
         kontraŭ ili li parolis ĉi tiun parabolon.<em class="versenr"> 20</em> Kaj ili observis
         lin, kaj elsendis spionojn, kiuj ŝajnigis sin justaj, por ke ili
         ekkaptu lian parolon, celante transdoni lin al la potenco kaj
         aŭtoritato de la provincestro.<em class="versenr"> 21</em> Kaj ili demandis lin, dirante:
         Majstro, ni scias, ke vi prave parolas kaj instruas, kaj ne
         akceptas ies personon, sed instruas laŭ vero la vojon de Dio:<em class="versenr"> 22</em> Ĉu konvenas al ni doni tributon al Cezaro, aŭ ne?<em class="versenr"> 23</em> Sed sciante
         ilian ruzecon, li diris al ili:<em class="versenr"> 24</em> Montru al mi denaron. Kies
         bildon kaj surskribaĵon ĝi portas? Kaj ili respondis: De Cezaro.<em class="versenr"> 25</em> Kaj li diris al ili: Tial redonu al Cezaro la propraĵon de
         Cezaro, kaj al Dio la propraĵon de Dio.<em class="versenr"> 26</em> Kaj ili ne povis
         ekkapti la diron antaŭ la popolo; kaj ili miris pro lia respondo,
         kaj silentis.
      </p>
      <p class="p"><em class="versenr"> 27</em> Kaj venis iuj el la Sadukeoj, kiuj diras, ke ne estas
         releviĝo; kaj ili demandis lin,<em class="versenr"> 28</em> dirante: Majstro, Moseo
         skribis por ni, ke, se ies frato mortos, havante edzinon, kaj li
         estas seninfana, lia frato prenu la edzinon kaj naskigu idaron al
         sia frato.<em class="versenr"> 29</em> Estis do sep fratoj; kaj la unua edziĝis, kaj
         mortis seninfana;<em class="versenr"> 30</em> ankaŭ la dua;<em class="versenr"> 31</em> kaj la tria ŝin prenis; kaj
         tiel same ankaŭ la sep ne lasis infanojn, kaj mortis.<em class="versenr"> 32</em> Laste
         mortis ankaŭ la virino.<em class="versenr"> 33</em> En la releviĝo do por kiu el ili ŝi
         estos edzino? ĉar la sep havis ŝin kiel edzinon.<em class="versenr"> 34</em> Kaj Jesuo
         diris al ili: La filoj de ĉi tiu mondo edziĝas kaj estas
         edzigataj;<em class="versenr"> 35</em> sed kiuj estas juĝitaj indaj atingi tiun mondon kaj
         la releviĝon el la mortintoj, tiuj nek edziĝas nek edziniĝas;<em class="versenr"> 36</em> ĉar ili ne plu povas morti; ĉar ili estas egalaj kun la anĝeloj,
         kaj estas filoj de Dio, estante filoj de la releviĝo.<em class="versenr"> 37</em> Sed ke
         la mortintoj leviĝas, Moseo mem montris en la arbetaĵo, kiam li
         nomis la Eternulon la Dio de Abraham kaj la Dio de Isaak kaj la
         Dio de Jakob.<em class="versenr"> 38</em> Li estas Dio ne de mortintoj, sed de la
         vivantoj, ĉar ĉiuj vivas al Li.<em class="versenr"> 39</em> Kaj iuj el la skribistoj
         responde diris: Majstro, vi bone diris.<em class="versenr"> 40</em> Kaj ili ne plu kuraĝis
         fari al li demandon.
      </p>
      <p class="p"><em class="versenr"> 41</em> Kaj li diris al ili: Kiel oni diras, ke la Kristo estas filo
         de David?<em class="versenr"> 42</em> Ĉar David mem diras en la Psalmaro:
      </p>
      <p class="indent">
         <p class="verse_indent_cont">La Eternulo diris al mia Sinjoro:<br>
            Sidu dekstre de Mi,
         </p>
         <p class="verse_indent"><span class="versenr_indent">43</span> <span class="versetext_indent">Ĝis Mi faros viajn malamikojn benketo por viaj piedoj.</span></p>
      </p>
      <p class="p"><em class="versenr"> 44</em> Tial David nomas lin Sinjoro, kaj kiamaniere li estas lia
         filo?
      </p>
      <p class="p"><em class="versenr"> 45</em> Kaj dum la tuta popolo aŭskultis, li diris al siaj disĉiploj:<em class="versenr"> 46</em> Gardu vin kontraŭ la skribistoj, kiuj amas promenadi en roboj
         kaj amas salutojn sur la placoj, kaj ĉefseĝojn en la sinagogoj,
         kaj ĉeflokojn ĉe festenoj;<em class="versenr"> 47</em> kaj kiuj formanĝas domojn de
         vidvinoj, kaj por preteksto longe preĝas. Ĉi tiuj ricevos pli
         severan kondamnon.
      </p>
      <div class="dist_chapter"></div>
      <h3 class="chapternr">21</h3>
      <p class="first_p">Kaj ekrigardante, li vidis riĉulojn enĵetantajn siajn donacojn
         en la monkeston.<em class="versenr"> 2</em> Kaj li vidis unu malriĉan vidvinon enĵetantan
         tien du leptojn.<em class="versenr"> 3</em> Kaj li diris: Vere mi diras al vi: Ĉi tiu
         malriĉa vidvino enĵetis pli multe ol ĉiuj;<em class="versenr"> 4</em> ĉar ĉiuj tiuj el sia
         abundo enĵetis en la donacaron; sed ŝi el sia malmultego enĵetis
         la tutan vivrimedon, kiun ŝi havis.
      </p>
      <p class="p"><em class="versenr"> 5</em> Kaj kiam iuj parolis pri la templo, ke ĝi estas ornamita per
         belaj ŝtonoj kaj oferdonoj, li diris:<em class="versenr"> 6</em> Rilate al tio, kion vi
         vidas, venos tagoj, en kiuj ne estos lasita ĉi tie ŝtono sur
         ŝtono, kiu ne estos deĵetita.<em class="versenr"> 7</em> Kaj ili demandis lin, dirante:
         Majstro, kiam do tio estos? kaj kio estos la signo, kiam tio
         estos proksima?<em class="versenr"> 8</em> Kaj li diris: Gardu vin, ke vi ne estu
         erarigitaj; ĉar multaj venos en mia nomo, dirante: Mi estas; kaj:
         La tempo proksimiĝis; ne sekvu ilin.<em class="versenr"> 9</em> Kaj kiam vi aŭdos pri
         militoj kaj tumultoj, ne teruriĝu; ĉar tio devas okazi unue, sed
         ne tuj estos la fino.
      </p>
      <p class="p"><em class="versenr"> 10</em> Tiam li diris al ili: Leviĝos nacio kontraŭ nacio, kaj regno
         kontraŭ regno;<em class="versenr"> 11</em> kaj estos grandaj tertremoj, kaj en diversaj
         lokoj malsatoj kaj pestoj; kaj estos teruraĵoj kaj grandaj signoj
         el la ĉielo.<em class="versenr"> 12</em> Sed antaŭ ĉio tio oni metos sur vin siajn manojn
         kaj persekutos vin, transdonante vin al la sinagogoj kaj
         malliberejoj, kaj kondukante vin antaŭ reĝojn kaj provincestrojn
         pro mia nomo.<em class="versenr"> 13</em> Tio fariĝos por vi atesto.<em class="versenr"> 14</em> Decidu tial en
         viaj koroj, ne prizorgi antaŭe pri pleda respondo;<em class="versenr"> 15</em> ĉar mi
         donos al vi buŝon kaj saĝon, kiun ĉiuj viaj atakantoj ne povos
         rezisti nek kontraŭdiri.<em class="versenr"> 16</em> Sed vi estos transdonitaj eĉ de
         gepatroj kaj fratoj kaj parencoj kaj amikoj; kaj iujn el vi oni
         mortigos.<em class="versenr"> 17</em> Kaj vi estos malamataj de ĉiuj pro mia nomo.<em class="versenr"> 18</em> Kaj
         eĉ unu haro de via kapo ne pereos.<em class="versenr"> 19</em> Per via pacienco vi akiros
         viajn animojn.
      </p>
      <p class="p"><em class="versenr"> 20</em> Sed kiam vi vidos Jerusalemon ĉirkaŭitan de armeoj, tiam sciu,
         ke ĝia ruiniĝo alproksimiĝis.<em class="versenr"> 21</em> Tiam, kiuj estas en Judujo, tiuj
         forkuru al la montoj; kaj kiuj estas en ĝia mezo, tiuj elmigru;
         kaj kiuj estas sur la kamparo, tiuj ne eniru tien.<em class="versenr"> 22</em> Ĉar tiuj
         estas tagoj de punado, por ke plenumiĝu ĉio, kio estas skribita.<em class="versenr"> 23</em> Ve al la gravedulinoj kaj al la suĉigantinoj en tiuj tagoj!
         ĉar estos granda manko sur la tero, kaj kolero kontraŭ ĉi tiu
         popolo.<em class="versenr"> 24</em> Kaj ili falos per tranĉrando de glavo, kaj forkaptiĝos
         en ĉiujn naciojn; kaj Jerusalem estos piedpremata de la nacianoj,
         ĝis plenumiĝos la tempoj de la nacianoj.<em class="versenr"> 25</em> Kaj estos signoj en
         la suno kaj la luno kaj la steloj, kaj sur la tero mizero de
         nacioj, konsternitaj de la muĝado de la maro kaj la ondegoj;<em class="versenr"> 26</em> homoj malfortiĝos de timo kaj de atendado de tio, kio venos sur
         la mondon; ĉar la potencoj de la ĉielo ŝanceliĝos.<em class="versenr"> 27</em> Kaj tiam
         oni vidos la Filon de homo, venantan en nubo kun potenco kaj
         granda gloro.<em class="versenr"> 28</em> Sed kiam tio komencos okazi, rigardu supren kaj
         levu viajn kapojn, ĉar via elaĉeto alproksimiĝas.
      </p>
      <p class="p"><em class="versenr"> 29</em> Kaj li parolis al ili parabolon: Rigardu la figarbon kaj ĉiujn
         arbojn;<em class="versenr"> 30</em> kiam ili ekkreskigas foliojn, vi ekvidas, kaj el vi
         mem scias, ke la somero jam estas proksima.<em class="versenr"> 31</em> Tiel same vi, kiam
         vi vidos, ke tio okazas, tiam sciu, ke la regno de Dio estas
         proksima.<em class="versenr"> 32</em> Vere mi diras al vi: Ĉi tiu generacio ne forpasos,
         ĝis ĉio plenumiĝos.<em class="versenr"> 33</em> La ĉielo kaj la tero forpasos, sed miaj
         vortoj ne forpasos.
      </p>
      <p class="p"><em class="versenr"> 34</em> Sed gardu vin, por ke viaj koroj ne estu ŝarĝitaj de trosatiĝo
         kaj ebrieco kaj zorgoj pri vivrimedoj, kaj por ke tiu tago ne
         venu al vi subite;<em class="versenr"> 35</em> ĉar kiel kaptilo ĝi venos sur ĉiujn, kiuj
         loĝas sur la supraĵo de la tero.<em class="versenr"> 36</em> Sed viglu en ĉiu tempo,
         preĝante, ke prosperu al vi saviĝi de ĉio, kio okazos, kaj stari
         antaŭ la Filo de homo.
      </p>
      <p class="p"><em class="versenr"> 37</em> Kaj dum la tagoj li instruis en la templo, kaj ĉiunokte li
         eliris, kaj loĝis sur la monto nomata Olivarba.<em class="versenr"> 38</em> Kaj la tuta
         popolo venis al li frumatene en la templo, por aŭskulti lin.
      </p>
      <div class="dist_chapter"></div>
      <h3 class="chapternr">22</h3>
      <p class="first_p">Jam alproksimiĝis la festo de macoj, kiu estas nomata la Pasko.<em class="versenr"> 2</em> Kaj la ĉefpastroj kaj la skribistoj serĉis, kiamaniere ili povu
         mortigi lin, ĉar ili timis la popolon.
      </p>
      <p class="p"><em class="versenr"> 3</em> Kaj Satano eniris en Judason, nomatan Iskariota, kiu estis el
         la nombro de la dek du.<em class="versenr"> 4</em> Kaj li foriris kaj interparolis kun la
         ĉefpastroj kaj kapitanoj, kiamaniere transdoni lin al ili.<em class="versenr"> 5</em> Kaj
         ili ĝojis, kaj konsentis doni al li monon.<em class="versenr"> 6</em> Kaj li promesis, kaj
         serĉis okazon transdoni lin al ili, for de la homamaso.
      </p>
      <p class="p"><em class="versenr"> 7</em> Kaj venis la tago de macoj, kiam oni devis buĉi la Paskon.<em class="versenr"> 8</em> Kaj li sendis Petron kaj Johanon, dirante: Iru kaj pretigu por ni
         la Paskon, por ke ni ĝin manĝu.<em class="versenr"> 9</em> Kaj ili diris al li: Kie vi
         volas, ke ni pretigu?<em class="versenr"> 10</em> Kaj li diris al ili: Jen kiam vi estos
         enirintaj en la urbon, vin renkontos viro, portanta kruĉon da
         akvo; lin sekvu en la domon, en kiun li eniros.<em class="versenr"> 11</em> Kaj vi diros
         al la domomastro: La Majstro diras: Kie estas la gastoĉambro, en
         kiu mi manĝos la Paskon kun miaj disĉiploj?<em class="versenr"> 12</em> Kaj li montros al
         vi grandan supran ĉambron aranĝitan; tie pretigu.<em class="versenr"> 13</em> Kaj ili iris
         kaj trovis tiel, kiel li diris al ili; kaj ili pretigis la
         Paskon.
      </p>
      <p class="p"><em class="versenr"> 14</em> Kaj kiam alvenis la horo, li sidiĝis, kaj la apostoloj kun li.<em class="versenr"> 15</em> Kaj li diris al ili: Kun deziro mi deziris manĝi ĉi tiun
         Paskon kun vi, antaŭ ol mi suferos;<em class="versenr"> 16</em> ĉar mi diras al vi: Mi ne
         manĝos ĝin, antaŭ ol ĝi plenumiĝos en la regno de Dio.<em class="versenr"> 17</em> Kaj
         ricevinte kalikon, kaj doninte dankon, li diris: Ĉi tion prenu
         kaj dividu inter vi;<em class="versenr"> 18</em> ĉar mi diras al vi: De nun mi ne trinkos
         el la frukto de la vinberarbo, ĝis venos la regno de Dio.<em class="versenr"> 19</em> Kaj
         li prenis panon, kaj doninte dankon, li ĝin dispecigis kaj donis
         al ili, dirante: Ĉi tio estas mia korpo, kiu estas donita por vi;
         ĉi tion faru por memorigo pri mi.<em class="versenr"> 20</em> Sammaniere ankaŭ la kalikon
         post la vespermanĝo, dirante: Ĉi tiu kaliko estas la nova
         interligo en mia sango, kiu estas elverŝata por vi.<em class="versenr"> 21</em> Sed jen la
         mano de tiu, kiu min perfidas, estas apud mi sur la tablo.<em class="versenr"> 22</em> Ĉar
         la Filo de homo ja iros, laŭ la antaŭdecido; sed ve al tiu viro,
         de kiu li estos perfidata!<em class="versenr"> 23</em> Kaj ili komencis diskuti inter si:
         kiu el ili faros tion.
      </p>
      <p class="p"><em class="versenr"> 24</em> Kaj fariĝis ankaŭ inter ili disputo: kiun el ili oni opinias
         la plej granda.<em class="versenr"> 25</em> Kaj li diris al ili: La reĝoj de la nacianoj
         faras sin sinjoroj super ili; kaj tiujn, kiuj potencas inter ili,
         oni nomas Bonfarantoj.<em class="versenr"> 26</em> Sed vi ne estu tiaj; sed kiu estas la
         pli granda el vi, tiu fariĝu kiel la pli juna; kaj tiu, kiu estas
         ĉefa, kiel la servanto.<em class="versenr"> 27</em> Ĉar kiu estas la pli granda, la
         sidanto ĉe manĝo, aŭ la servanto? ĉu ne la sidanto ĉe manĝo? sed
         mi estas meze de vi kiel la servanto.<em class="versenr"> 28</em> Sed vi estas tiuj, kiuj
         restadis apud mi en miaj tentoj;<em class="versenr"> 29</em> kaj mi difinas por vi regnon,
         kiel mia Patro difinis por mi;<em class="versenr"> 30</em> por ke vi manĝu kaj trinku ĉe
         mia tablo en mia regno, kaj sidu sur tronoj, juĝante la dek du
         tribojn de Izrael.<em class="versenr"> 31</em> Simon, Simon, jen Satano postulis vin
         ĉiujn, por kribri kiel tritikon;<em class="versenr"> 32</em> sed mi preĝis por vi, ke via
         fido ne ŝanceliĝu; kaj vi, kiam vi konvertiĝos, firmigu viajn
         fratojn.<em class="versenr"> 33</em> Kaj li diris al li: Sinjoro, vin mi estas preta
         akompani eĉ al malliberejo kaj al morto.<em class="versenr"> 34</em> Kaj li diris: Mi
         diras al vi, Petro, koko ne krios hodiaŭ, antaŭ ol vi trifoje
         malkonfesos, ke vi min konas.
      </p>
      <p class="p"><em class="versenr"> 35</em> Kaj li diris al ili: Kiam mi vin elsendis sen monujo kaj sako
         kaj ŝuoj, ĉu io mankis al vi?<em class="versenr"> 36</em> Kaj ili diris: Nenio. Kaj li
         diris al ili: Sed nun kiu havas monujon, tiu prenu ĝin, kaj ankaŭ
         sakon; kaj kiu ne havas, tiu vendu sian mantelon kaj aĉetu
         glavon.<em class="versenr"> 37</em> Ĉar mi diras al vi, ke tio, kio estas skribita, devas
         plenumiĝi pri mi: Kaj li estis alkalkulita al krimuloj; ĉar tio,
         kio rilatas al mi, havas sian finon.<em class="versenr"> 38</em> Kaj ili diris: Sinjoro,
         jen estas du glavoj; kaj li diris al ili: Sufiĉas.
      </p>
      <p class="p"><em class="versenr"> 39</em> Kaj elirinte, li iris laŭ sia kutimo al la monto Olivarba, kaj
         la disĉiploj lin sekvis.<em class="versenr"> 40</em> Kaj veninte al la loko, li diris al
         ili: Preĝu, ke vi ne eniru en tenton.<em class="versenr"> 41</em> Kaj li iris for de ili
         proksimume ŝtonĵeton, kaj li genuis, kaj preĝis,<em class="versenr"> 42</em> dirante:
         Patro, se Vi volas, formetu de mi ĉi tiun kalikon; tamen
         plenumiĝu ne mia volo, sed Via.<em class="versenr"> 43</em> Kaj aperis antaŭ li anĝelo el
         la ĉielo, fortigante lin.<em class="versenr"> 44</em> Kaj estante en agonio, li preĝis pli
         fervore, kaj lia ŝvito fariĝis kiel gutoj da sango, defalantaj
         sur la teron.<em class="versenr"> 45</em> Kaj leviĝinte post la preĝo, li venis al la
         disĉiploj kaj trovis ilin dormantaj de malĝojo,<em class="versenr"> 46</em> kaj diris al
         ili: Kial vi dormas? leviĝu kaj preĝu, ke vi ne eniru en tenton.
      </p>
      <p class="p"><em class="versenr"> 47</em> Dum li ankoraŭ parolis, jen homamaso; kaj tiu, kiu estis
         nomata Judas, unu el la dek du, iris antaŭ ili, kaj alproksimiĝis
         al Jesuo, por kisi lin.<em class="versenr"> 48</em> Sed Jesuo diris al li: Judas, ĉu vi
         perfidas per kiso la Filon de homo?<em class="versenr"> 49</em> Kaj kiam tiuj, kiuj
         ĉirkaŭis lin, vidis, kio sekvos, ili diris: Sinjoro, ĉu ni frapu
         per glavo?<em class="versenr"> 50</em> Kaj unu el ili frapis la sklavon de la ĉefpastro,
         kaj detranĉis lian dekstran orelon.<em class="versenr"> 51</em> Sed Jesuo responde diris:
         Permesu tiom. Kaj li tuŝis lian orelon kaj sanigis lin.<em class="versenr"> 52</em> Kaj
         Jesuo diris al la ĉefpastroj kaj kapitanoj de la templo kaj
         pliaĝuloj, kiuj venis kontraŭ lin: Ĉu vi elvenis kun glavoj kaj
         bastonoj, kvazaŭ kontraŭ rabiston?<em class="versenr"> 53</em> Kiam mi estis ĉiutage inter
         vi en la templo, vi ne etendis kontraŭ min viajn manojn; sed ĉi
         tiu estas via horo, kaj la potenco de mallumo.
      </p>
      <p class="p"><em class="versenr"> 54</em> Kaj ili kaptis lin, kaj forkondukinte, venigis lin en la domon
         de la ĉefpastro. Sed Petro sekvis malproksime.<em class="versenr"> 55</em> Kaj kiam oni
         ekbruligis fajron meze de la korto kaj sidis kune, Petro sidiĝis
         meze de ili.<em class="versenr"> 56</em> Kaj unu servantino, vidante lin sidantan en la
         fajrolumo, kaj fikse rigardinte lin, diris:<em class="versenr"> 57</em> Ĉi tiu ankaŭ estis
         kun li. Sed li malkonfesis, dirante: Virino, mi lin ne konas.<em class="versenr"> 58</em> Kaj post iom da tempo alia vidis lin, kaj diris: Vi ankaŭ estas
         el ili. Sed Petro diris: Viro, mi ne estas.<em class="versenr"> 59</em> Kaj post la daŭro
         de unu horo proksimume, alia asertis persiste, dirante: Vere, ĉi
         tiu ankaŭ estis kun li, ĉar li estas Galileano.<em class="versenr"> 60</em> Sed Petro
         diris: Viro, mi ne scias, kion vi diras. Kaj tuj, dum li ankoraŭ
         parolis, la koko kriis.<em class="versenr"> 61</em> Kaj la Sinjoro sin turnis, kaj
         alrigardis Petron. Kaj Petro ekmemoris la vorton de la Sinjoro,
         ke li diris al li: Antaŭ ol koko krios hodiaŭ, vi trifoje min
         malkonfesos.<em class="versenr"> 62</em> Kaj li eliris, kaj maldolĉe ploris.
      </p>
      <p class="p"><em class="versenr"> 63</em> Kaj tiuj, kiuj gardis Jesuon, lin mokis kaj batis.<em class="versenr"> 64</em> Kaj ili
         ĉirkaŭkovris lin, kaj demandis lin, dirante: Profetu, kiu vin
         frapis?<em class="versenr"> 65</em> Kaj per multaj aliaj insultoj ili parolis kontraŭ li.
      </p>
      <p class="p"><em class="versenr"> 66</em> Kaj tuj kiam tagiĝis la pliaĝularo de la popolo kunvenis, kaj
         ĉefpastroj kaj skribistoj, kaj ili forkondukis lin antaŭ sian
         sinedrion, kaj diris:<em class="versenr"> 67</em> Se vi estas la Kristo, diru al ni. Sed
         li diris al ili: Se mi diros al vi, vi ne kredos;<em class="versenr"> 68</em> kaj se mi
         demandos, vi ne respondos.<em class="versenr"> 69</em> Tamen, de nun la Filo de homo sidos
         dekstre de la Potenco de Dio.<em class="versenr"> 70</em> Kaj ili ĉiuj demandis: Ĉu vi do
         estas la Filo de Dio? Kaj li respondis: Vi diras, ke mi estas.<em class="versenr"> 71</em> Kaj ili diris: Pro kio ni bezonas pluan atestadon? ĉar ni mem
         aŭdis el lia propra buŝo.
      </p>
      <div class="dist_chapter"></div>
      <h3 class="chapternr">23</h3>
      <p class="first_p">Kaj la tuta ĉeestantaro leviĝis, kaj kondukis lin antaŭ
         Pilaton.<em class="versenr"> 2</em> Kaj ili komencis akuzi lin, dirante: Ni trovis ĉi tiun
         viron erariganta nian nacion, kaj malpermesanta pagi tributon al
         Cezaro, kaj diranta, ke li mem estas Kristo, reĝo.<em class="versenr"> 3</em> Kaj Pilato
         demandis lin, dirante: Ĉu vi estas la Reĝo de la Judoj? Kaj li
         responde al li diris: Vi diras.<em class="versenr"> 4</em> Kaj Pilato diris al la
         ĉefpastroj kaj homamasoj: Mi trovas nenian kulpon en ĉi tiu viro.<em class="versenr"> 5</em> Sed ili insistis, dirante: Li malkvietigas la popolon,
         instruante tra la tuta Judujo, kaj komencante de Galileo, eĉ ĝis
         ĉi tie.<em class="versenr"> 6</em> Sed kiam Pilato tion aŭdis, li demandis, ĉu la viro
         estas Galileano.<em class="versenr"> 7</em> Kaj kiam li sciiĝis, ke li estas el sub la
         aŭtoritato de Herodo, li sendis lin al Herodo, kiu ankaŭ ĉeestis
         en Jerusalem en tiuj tagoj.
      </p>
      <p class="p"><em class="versenr"> 8</em> Sed Herodo, vidinte Jesuon, treege ĝojis; ĉar de longe li
         deziris vidi lin, ĉar li jam aŭdis pri li, kaj li esperis vidi
         ian signon, faritan de li.<em class="versenr"> 9</em> Kaj li demandis lin per multaj
         vortoj, sed li respondis al li nenion.<em class="versenr"> 10</em> Kaj la ĉefpastroj kaj
         la skribistoj staris, forte lin akuzante.<em class="versenr"> 11</em> Kaj Herodo kaj liaj
         soldatoj malhonoris lin kaj mokis lin, kaj vestinte lin per
         brilaj vestoj, li resendis lin al Pilato.<em class="versenr"> 12</em> Kaj Herodo kaj
         Pilato fariĝis amikoj unu kun la alia en tiu sama tago; ĉar
         antaŭe ili havis inter si malamon.
      </p>
      <p class="p"><em class="versenr"> 13</em> Kaj Pilato, kunvokinte la ĉefpastrojn kaj la regantojn kaj la
         popolon,<em class="versenr"> 14</em> diris al ili: Vi alkondukis antaŭ min ĉi tiun viron,
         kiel erarigantan la popolon; kaj jen ekzameninte lin antaŭ vi, mi
         trovis nenian kulpon en ĉi tiu viro rilate tion, pri kio vi lin
         akuzas;<em class="versenr"> 15</em> nek Herodo ankaŭ, ĉar li resendis lin al ni; kaj jen
         nenio inda je morto estas farita de li.<em class="versenr"> 16</em> Tial mi lin skurĝos
         kaj liberigos.<em class="versenr"> 17</em> Ĉar li devis liberigi unu al ili dum la festo.<em class="versenr"> 18</em> Sed amase ili kriis, dirante: Forigu lin, kaj liberigu al ni
         Barabason;<em class="versenr"> 19</em> kiu pro ribelado farita en la urbo, kaj pro
         mortigo, estis ĵetita en malliberejon.<em class="versenr"> 20</em> Kaj Pilato, volante
         liberigi Jesuon, denove parolis al ili;<em class="versenr"> 21</em> sed ili laŭte kriis,
         dirante: Krucumu, krucumu lin.<em class="versenr"> 22</em> Kaj la trian fojon li diris al
         ili: Kial? kian malbonon faris ĉi tiu? mi trovis en li nenion
         indan je morto; mi do lin skurĝos kaj liberigos.<em class="versenr"> 23</em> Sed ili
         insistis per grandaj krioj, postulante krucumi lin. Kaj iliaj
         krioj superfortis.<em class="versenr"> 24</em> Kaj Pilato donis juĝon, ke plenumiĝu ilia
         postulo.<em class="versenr"> 25</em> Kaj li liberigis tiun, kiu pro ribelado kaj mortigo
         estis ĵetita en malliberejon, kaj kiun ili postulis; sed Jesuon
         li transdonis al ilia volo.
      </p>
      <p class="p"><em class="versenr"> 26</em> Kaj kiam ili forkondukis lin, ili kaptis Simonon, Kirenanon,
         venantan de la kamparo, kaj metis sur lin la krucon, por porti
         ĝin post Jesuo.
      </p>
      <p class="p"><em class="versenr"> 27</em> Kaj sekvis lin granda amaso de la popolo, kaj de virinoj, kiuj
         ĝemis kaj lamentis pro li.<em class="versenr"> 28</em> Sed Jesuo, turninte sin al ili,
         diris: Filinoj de Jerusalem, ne ploru pro mi, sed ploru pro vi
         kaj pro viaj infanoj.<em class="versenr"> 29</em> Ĉar jen venas tagoj, kiam oni diros:
         Feliĉaj estas la senfruktaj, kaj la ventroj ne naskintaj, kaj la
         mamoj ne nutrintaj.<em class="versenr"> 30</em> Tiam oni komencos diri al la montoj: Falu
         sur nin; kaj al la montetoj: Kovru nin.<em class="versenr"> 31</em> Ĉar se oni tiel agas
         en la suka ligno, kiel oni agos en la seka?
      </p>
      <p class="p"><em class="versenr"> 32</em> Kaj estis kondukataj kun li ankaŭ aliaj du, krimuloj, por esti
         mortigitaj.
      </p>
      <p class="p"><em class="versenr"> 33</em> Kaj kiam ili alvenis al la loko nomata Kranio, tie ili
         krucumis lin, kaj la krimulojn, unu dekstre kaj unu maldekstre.<em class="versenr"> 34</em> Kaj Jesuo diris: Patro, pardonu ilin; ĉar ili ne scias, kion
         ili faras. Kaj dividante inter si liajn vestojn, ili ĵetis
         lotojn.<em class="versenr"> 35</em> Kaj la popolo staris, rigardanta. Kaj la regantoj
         ankaŭ mokis lin, dirante: Aliajn li savis: li savu sin mem, se ĉi
         tiu estas la Kristo de Dio, la elektito.<em class="versenr"> 36</em> Kaj ŝercis pri li
         ankaŭ la soldatoj, venante al li kaj proponante al li vinagron,<em class="versenr"> 37</em> kaj dirante: Se vi estas la Reĝo de la Judoj, savu vin.<em class="versenr"> 38</em> Kaj
         estis ankaŭ surskribo super li: ĈI TIU ESTAS LA REĜO DE LA JUDOJ.
      </p>
      <p class="p"><em class="versenr"> 39</em> Kaj unu el la pendigitaj krimuloj insultis lin, dirante: Ĉu vi
         ne estas la Kristo? savu vin kaj nin.<em class="versenr"> 40</em> Sed la alia responde
         admonis lin, dirante: Ĉu vi eĉ ne timas Dion? ĉar vi estas en la
         sama kondamno.<em class="versenr"> 41</em> Kaj ni ja juste, ĉar ni ricevas rekompencon,
         merititan pro niaj faroj; sed ĉi tiu faris nenion malbonan.<em class="versenr"> 42</em> Kaj li diris: Jesuo, memoru min, kiam vi venos en vian regnon.<em class="versenr"> 43</em> Kaj li diris al li: Vere mi diras al vi: Hodiaŭ vi estos kun mi
         en Paradizo.
      </p>
      <p class="p"><em class="versenr"> 44</em> Kaj jam estis ĉirkaŭ la sesa horo, kaj fariĝis mallumo sur la
         tuta lando ĝis la naŭa, ĉar la sunlumo mankis;<em class="versenr"> 45</em> kaj la kurteno
         de la sanktejo disŝiriĝis en la mezo.<em class="versenr"> 46</em> Kaj kriinte per laŭta
         voĉo, Jesuo diris: Patro, en Viajn manojn mi transdonas mian
         spiriton; kaj tion dirinte, li ellasis for la spiriton.<em class="versenr"> 47</em> Kaj
         kiam la centestro vidis la okazantaĵon, li gloris Dion, dirante:
         Ĉi tiu estis ja justulo.<em class="versenr"> 48</em> Kaj ĉiuj homamasoj, kiuj kunvenis al
         ĉi tiu spektaklo, kiam ili vidis la okazintaĵojn, reiris,
         frapante al si la bruston.<em class="versenr"> 49</em> Kaj ĉiuj liaj konantoj, kaj la
         virinoj, kiuj sekvis lin el Galileo, staris malproksime, vidante
         tion.
      </p>
      <p class="p"><em class="versenr"> 50</em> Kaj jen viro nomata Jozef, kiu estis konsilanto, viro bona kaj
         justa<em class="versenr"> 51</em> (li ne konsentis al ilia intenco kaj faro), el Arimateo,
         urbo de la Judoj, kiu atendis la regnon de Dio,<em class="versenr"> 52</em> irinte al
         Pilato, petis la korpon de Jesuo.<em class="versenr"> 53</em> Kaj li deprenis ĝin kaj
         envolvis ĝin en tolaĵo, kaj metis lin en tombo, elhakita el
         ŝtono, kie neniu antaŭe kuŝis.<em class="versenr"> 54</em> Kaj estis la tago de la
         Preparado, kaj la sabato eklumis.<em class="versenr"> 55</em> Kaj la virinoj, kiuj venis
         kun li el Galileo, sekvis, kaj vidis la tombon, kaj kiamaniere la
         korpo estis metita.<em class="versenr"> 56</em> Kaj ili reiris, kaj preparis aromaĵojn kaj
         ŝmiraĵojn.
      </p>
      <p class="p">Kaj sabate ili ripozis laŭ la ordono.</p>
      <div class="dist_chapter"></div>
      <h3 class="chapternr">24</h3>
      <p class="first_p">Kaj la unuan tagon de la semajno, ĉe frua tagiĝo, ili venis al
         la tombo, alportante la aromaĵojn, kiujn ili preparis.<em class="versenr"> 2</em> Kaj ili
         trovis la ŝtonon derulita for de la tombo.<em class="versenr"> 3</em> Kaj enirinte, ili ne
         trovis la korpon de la Sinjoro Jesuo.<em class="versenr"> 4</em> Kaj dum ili embarasiĝis
         pri tio, jen apud ili staris du viroj en brilaj vestoj;<em class="versenr"> 5</em> kaj dum
         ili timis kaj kliniĝis vizaĝaltere, tiuj demandis ilin: Kial vi
         serĉas la vivanton inter la mortintoj?<em class="versenr"> 6</em> Li ne estas ĉi tie, sed
         leviĝis; memoru, kiamaniere li parolis al vi, kiam li estis
         ankoraŭ en Galileo,<em class="versenr"> 7</em> dirante, ke la Filo de homo devas esti
         transdonita en la manojn de pekuloj kaj esti krucumita, kaj la
         trian tagon releviĝi.<em class="versenr"> 8</em> Kaj ili rememoris liajn vortojn;<em class="versenr"> 9</em> kaj
         reveninte de la tombo, ili rakontis ĉion tion al la dek unu kaj
         al ĉiuj ceteraj.<em class="versenr"> 10</em> Kaj ili estis Maria Magdalena, kaj Joana, kaj
         Maria, la patrino de Jakobo; kaj la ceteraj virinoj kun ili
         rakontis tion al la apostoloj.<em class="versenr"> 11</em> Kaj tiuj vortoj ŝajnis al ili
         kiel babilado, kaj ili ne kredis al la virinoj.<em class="versenr"> 12</em> Sed Petro
         leviĝis kaj kuris al la tombo, kaj kliniĝinte, vidis la tolaĵojn
         solajn, kaj li foriris, mirante en si pri tio, kio okazis.
      </p>
      <p class="p"><em class="versenr"> 13</em> Kaj jen du el ili iris en tiu sama tago al vilaĝo nomata
         Emaus, kiu estas malproksime de Jerusalem sesdek stadiojn.<em class="versenr"> 14</em> Kaj
         ili interparolis inter si pri ĉio tio, kio okazis.<em class="versenr"> 15</em> Kaj dum ili
         interparolis kaj diskutis inter si, Jesuo mem alproksimiĝis kaj
         iris kun ili.<em class="versenr"> 16</em> Sed iliaj okuloj estis malhelpataj tiel, ke ili
         lin ne rekonis.<em class="versenr"> 17</em> Kaj li diris al ili: Kiaj vortoj estas tiuj,
         kiujn vi interŝanĝas, dum vi iras? Kaj ili haltis, kun malgaja
         mieno.<em class="versenr"> 18</em> Kaj unu el ili, nomata Kleopas, responde diris al li:
         Ĉu nur vi sola loĝas en Jerusalem, kaj ne scias tion, kio tie
         okazis en ĉi tiuj tagoj?<em class="versenr"> 19</em> Kaj li diris al ili: Kion? Kaj ili
         diris al li: Pri Jesuo, la Nazaretano, kiu estis profeto potenca
         age kaj parole antaŭ Dio kaj la tuta popolo;<em class="versenr"> 20</em> kaj kiel la
         ĉefpastroj kaj niaj regantoj transdonis lin por kondamno al
         morto, kaj lin krucumis.<em class="versenr"> 21</em> Sed ni esperis, ke li estas tiu, kiu
         elaĉetos Izraelon. Kaj plie, krom ĉio tio, hodiaŭ estas jam la
         tria tago, de kiam tio okazis.<em class="versenr"> 22</em> Ankaŭ mirigis nin iuj virinoj
         el inter ni, kiuj estis frumatene apud la tombo,<em class="versenr"> 23</em> kaj ne
         trovinte lian korpon, revenis, dirante, ke ili ankaŭ vidis vizion
         de anĝeloj, kiuj diris, ke li vivas.<em class="versenr"> 24</em> Kaj iuj el nia kunularo
         iris al la tombo, kaj trovis tiel, kiel diris la virinoj; sed lin
         ili ne vidis.<em class="versenr"> 25</em> Kaj li diris al ili: Ho malsaĝuloj kaj kore
         malviglaj por kredi ĉion, kion la profetoj antaŭparolis!<em class="versenr"> 26</em> Ĉu la
         Kristo ne devis suferi ĉion tion, kaj eniri en sian gloron?<em class="versenr"> 27</em> Kaj komencante de Moseo kaj de ĉiuj profetoj, li klarigis al ili
         el ĉiuj Skriboj la dirojn pri li mem.<em class="versenr"> 28</em> Kaj ili alproksimiĝis al
         la vilaĝo, kien ili iris, kaj li ŝajnigis al ili, kvazaŭ li pluen
         iros.<em class="versenr"> 29</em> Kaj ili retenis lin, dirante: Restu ĉe ni, ĉar estas
         preskaŭ vespere, kaj la tago jam malkreskas. Kaj li eniris, por
         resti ĉe ili.<em class="versenr"> 30</em> Kaj dum li sidis kun ili ĉe manĝo, li prenis
         panon, kaj ĝin benis kaj dispecigis kaj donis al ili.<em class="versenr"> 31</em> Kaj
         iliaj okuloj malfermiĝis, kaj ili rekonis lin, kaj li fariĝis
         nevidebla por ili.<em class="versenr"> 32</em> Kaj ili diris unu al alia: Ĉu nia koro ne
         brulis en ni, dum li parolis kun ni sur la vojo, dum li klarigis
         al ni la Skribojn?<em class="versenr"> 33</em> Kaj leviĝinte en tiu sama horo, ili reiris
         al Jerusalem, kaj trovis la dek unu kunvenintaj, kun siaj
         kunuloj, kaj dirantaj:<em class="versenr"> 34</em> La Sinjoro vere leviĝis, kaj aperis al
         Simon.<em class="versenr"> 35</em> Kaj ili rakontis tion, kio okazis sur la vojo, kaj
         kiamaniere li rekoniĝis al ili en la dispecigo de pano.
      </p>
      <p class="p"><em class="versenr"> 36</em> Kaj dum ili priparolis tion, li mem staris meze de ili, kaj
         diris al ili: Paco al vi.<em class="versenr"> 37</em> Sed terurite kaj timigite, ili
         supozis, ke ili vidas spiriton.<em class="versenr"> 38</em> Kaj li diris al ili: Kial vi
         maltrankviliĝas? kaj kial diskutoj leviĝas en viaj koroj?<em class="versenr"> 39</em> Vidu
         miajn manojn kaj miajn piedojn, ke ĝi estas mi mem; palpu min kaj
         vidu; ĉar spirito ne havas karnon kaj ostojn, kiel vi vidas min
         havanta.<em class="versenr"> 40</em> Kaj tion dirinte, li montris al ili siajn manojn kaj
         siajn piedojn.<em class="versenr"> 41</em> Kaj dum ili ankoraŭ ne kredis pro ĝojo, kaj
         miris, li demandis ilin: Ĉu vi havas ian manĝaĵon ĉi tie?<em class="versenr"> 42</em> Kaj
         ili donis al li pecon de rostita fiŝo.<em class="versenr"> 43</em> Kaj li prenis, kaj
         manĝis antaŭ ili.
      </p>
      <p class="p"><em class="versenr"> 44</em> Kaj li diris al ili: Jen estas miaj vortoj, kiujn mi parolis
         al vi, kiam mi ankoraŭ estis ĉe vi, ke devas plenumiĝi ĉio, kio
         estas skribita pri mi en la leĝo de Moseo kaj en la profetoj kaj
         en la psalmoj.<em class="versenr"> 45</em> Tiam li malfermis ilian menson, por ke ili
         komprenu la Skribojn;<em class="versenr"> 46</em> kaj li diris al ili: Tiel estas
         skribite, ke la Kristo devas suferi, kaj leviĝi el la mortintoj
         la trian tagon;<em class="versenr"> 47</em> kaj ke pento kaj pardonado de pekoj estu
         predikataj en lia nomo al ĉiuj nacioj, komencante ĉe Jerusalem.<em class="versenr"> 48</em> Vi estas atestantoj pri tio.<em class="versenr"> 49</em> Kaj jen mi elsendos sur vin la
         promeson de mia Patro; sed restu en la urbo, ĝis vi vestiĝos per
         potenco de supre.
      </p>
      <p class="p"><em class="versenr"> 50</em> Kaj li elkondukis ilin ĝis apud Betania, kaj, levinte siajn
         manojn, li benis ilin.<em class="versenr"> 51</em> Kaj dum li benis ilin, li foriĝis de
         ili kaj estis suprenportita en la ĉielon.<em class="versenr"> 52</em> Kaj adorkliniĝinte
         al li, ili revenis al Jerusalem kun granda ĝojo;<em class="versenr"> 53</em> kaj estis
         konstante en la templo, glorante Dion.
      </p>
      <hr>
      <div class="footer"><a href="libro_joh.html">S. JOHANO&nbsp;&gt;&gt;</a></div>
   </body>
</html>