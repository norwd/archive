<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>ĤABAKUK</title>
   </head>
   <body background="../bld/papero.jpg">
      <div class="header"><span class="header_left"><a href="libro_nah.html">&lt;&lt;&nbsp;NAĤUM</a></span><span class="header_center"> <a href="index.html#MT">La Malnova Testamento</a></span></div>
      <hr>
      <h3 class="head">ĤABAKUK</h3>
      <div class="dist_chapter"></div>
      <h3 class="chapternr">1</h3>
      <p class="first_p">Profetaĵo, kiun laŭvizie eldiris la profeto Ĥabakuk.</p>
      <p class="p"><em class="versenr"> 2</em> Ĝis kiam, ho Eternulo, mi krios, kaj Vi ne aŭskultos, mi krios
         al Vi pri perfortaĵo, kaj Vi ne helpos?<em class="versenr"> 3</em> Kial Vi devigas min
         vidi maljustaĵon, rigardi mizeraĵon? Rabado kaj perfortado estas
         antaŭ mi, leviĝas disputoj kaj malpaco.<em class="versenr"> 4</em> Tial la instruo perdis
         sian forton, la justeco neniam venkas; ĉar la malvirtulo
         superfortas la virtulon, tial la rezultoj de juĝo estas
         malĝustaj.<em class="versenr"> 5</em> Rigardu la naciojn, rigardu, kaj vi forte miros; ĉar
         en via tempo Mi faros ion, kion vi ne kredus, se oni rakontus al
         vi.<em class="versenr"> 6</em> Ĉar jen Mi levos la Ĥaldeojn, nacion kruelan kaj lertan,
         kiu trairos la tutan larĝon de la tero, por ekposedi loĝejojn,
         kiuj ne apartenas al ĝi.<em class="versenr"> 7</em> Terura kaj timinda ĝi estas; ĝia
         juĝado kaj regado dependas de ĝi mem.<em class="versenr"> 8</em> Pli rapidaj ol leopardoj
         estas ĝiaj ĉevaloj, kaj pli lertaj ol lupoj vespere; en grandaj
         amasoj venas ĝiaj rajdantoj de malproksime, flugas kiel aglo, kiu
         rapidas al manĝaĵo.<em class="versenr"> 9</em> Ĉiuj ili venas por rabi; kiel vento orienta
         ili direktas sin, kien ili volas; kaj ili kolektas kaptitojn kiel
         sablon.<em class="versenr"> 10</em> Reĝojn ili mokas, regantoj estas ridataĵo por ili;
         ĉiun fortikaĵon ili mokas; ili ŝutas teron, kaj venkoprenas.<em class="versenr"> 11</em> Tiam ŝanĝiĝas ilia spirito, transiras kaj fariĝas peka, kaj ilia
         forto fariĝas ilia dio.<em class="versenr"> 12</em> Sed Vi estas ja de ĉiam, ho Eternulo,
         mia sankta Dio! ne lasu nin morti. Vi, ho Eternulo, aperigis ilin
         por juĝo; Vi, ho nia Roko, destinis ilin por puni.<em class="versenr"> 13</em> Viaj okuloj
         estas tro puraj, por vidi malbonon, kaj rigardi maljustaĵon Vi ne
         povas; kiel do Vi rigardas malhonestulojn, kaj silentas, kiam
         malpiulo englutas tiun, kiu estas pli virta ol li?<em class="versenr"> 14</em> Kial Vi
         faras la homojn kiel fiŝoj en la maro, kiel rampaĵoj, kiuj ne
         havas reganton?<em class="versenr"> 15</em> Ĉiujn ili tiras per fiŝhoko, kaptas per sia
         reto, amasigas per sia fiŝreto; kaj tial ili ĝojas kaj triumfas.<em class="versenr"> 16</em> Tial ili alportas oferojn al sia reto, incensas al sia
         fiŝreto; ĉar per ĉi tiuj grasiĝis ilia parto kaj boniĝis ilia
         manĝaĵo.<em class="versenr"> 17</em> Ĉu por tio ili devas ĵetadi sian reton kaj senĉese
         mortigadi naciojn senindulge?
      </p>
      <div class="dist_chapter"></div>
      <h3 class="chapternr">2</h3>
      <p class="first_p">Sur mia gardista posteno mi staris; kaj, stariĝinte sur turo,
         mi observis, por vidi, kion Li diros al mi kaj kion mi devas
         respondi al la riproĉo kontraŭ mi.<em class="versenr"> 2</em> Kaj la Eternulo ekparolis al
         mi, kaj diris: Enskribu la vizion, kaj desegnu bone sur la
         tabeloj, por ke leganto povu facile tralegi.<em class="versenr"> 3</em> Ĉar la vizio
         koncernas tempon difinitan kaj parolas pri la fino, sed ĝi ne
         mensogas; se ĝi prokrastiĝus, atendu ĝin, ĉar ĝi nepre
         plenumiĝos, ne estos fordecidita.<em class="versenr"> 4</em> Vidu, kiu estas malhumila,
         ties animo ne estos trankvila en li; sed virtulo vivos per sia
         fideleco.<em class="versenr"> 5</em> La vino trompas viron fieran, kaj li ne humiliĝas; li
         larĝigas sian animon kiel Ŝeol, kaj kiel la morto li estas
         nesatigebla, li kolektas al si ĉiujn naciojn kaj kaptas al si
         ĉiujn popolojn.<em class="versenr"> 6</em> Sed ili ja ĉiuj parolos pri li alegorion kaj
         mokan enigmon, kaj diros: Ve al tiu, kiu tro multigas al si
         fremdaĵon sen fino kaj metas sur sin tro grandan ŝarĝon de
         ŝuldoj!<em class="versenr"> 7</em> Subite ja leviĝos viaj pikontoj kaj vekiĝos viaj
         puŝontoj, kaj vi fariĝos ilia rabataĵo.<em class="versenr"> 8</em> Ĉar vi prirabis multe
         da nacioj, tial ankaŭ vin prirabos la ceteraj popoloj, pro la
         sango de homoj, pro la premado de la lando, de la urbo, kaj de
         ĉiuj ĝiaj loĝantoj.
      </p>
      <p class="p"><em class="versenr"> 9</em> Ve al tiu, kiu kolektas por sia domo maljustan akiraĵon, por
         aranĝi alte sian neston, por defendi sin kontraŭ mano de
         malbonulo!<em class="versenr"> 10</em> Vi elpensis malhonoron por via domo, disbatante
         multe da popoloj kaj pekigante vian animon.<em class="versenr"> 11</em> La ŝtonoj el la
         muroj krias, kaj la lignaj traboj respondas al ili.
      </p>
      <p class="p"><em class="versenr"> 12</em> Ve al tiu, kiu konstruas urbon per sangoverŝado kaj pretigas
         fortikaĵon per maljusteco!<em class="versenr"> 13</em> Tio venas ja de la Eternulo Cebaot,
         ke la popoloj klopodas por la fajro kaj la gentoj lacigas sin
         vane.<em class="versenr"> 14</em> Ĉar la tero pleniĝos de konado de la gloro de la
         Eternulo, kiel la akvo plenigas la maron.
      </p>
      <p class="p"><em class="versenr"> 15</em> Ve al vi, kiu drinkigas sian proksimulon, por elverŝi vian
         koleron, kaj ebriigas lin, por vidi lian honton!<em class="versenr"> 16</em> Vi satiĝis
         per honto anstataŭ per honoro; drinku do ankaŭ vi, kaj kovru vin
         per honto; ankaŭ al vi venos la kaliko el la dekstra mano de la
         Eternulo, kaj neniigo de via gloro.<em class="versenr"> 17</em> Ĉar via perforteco sur
         Lebanon falos sur vin, kaj atakate de bestoj vi estos terurata
         pro la sango de homoj, pro la premado de la lando, de la urbo,
         kaj de ĉiuj ĝiaj loĝantoj.
      </p>
      <p class="p"><em class="versenr"> 18</em> Kion helpos la skulptaĵo, kiun skulptis la artisto, la
         fanditaĵo kaj malvera instruanto, kvankam la majstro fidis sian
         propran faritaĵon, farante mutajn idolojn?<em class="versenr"> 19</em> Ve al tiu, kiu
         diras al ligno: Leviĝu, kaj al muta ŝtono: Vekiĝu! Ĉu ĝi povas
         instrui? ĝi estas ja tegita per oro kaj arĝento, sed havas en si
         nenian spiriton.<em class="versenr"> 20</em> Sed la Eternulo estas en Sia sankta templo;
         la tuta tero silentu antaŭ Li!
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Preĝo de la profeto Ĥabakuk laŭ maniero de psalmoj.</p>
      <p class="indent">
         <p class="verse_indent"><span class="versenr_indent">2</span> <span class="versetext_indent">Ho Eternulo, mi aŭdis la sciigon pri Vi, kaj mi ektimis.<br>
               Ho Eternulo, vivigu Vian faritaĵon en la mezo de la jaroj,<br>
               Montru en la mezo de la jaroj,<br>
               Ke eĉ en kolero Vi memoras pri kompato.</span></p>
         <p class="verse_indent"><span class="versenr_indent">3</span> <span class="versetext_indent">Dio venas de Teman,<br>
               La Sanktulo de la monto Paran.                         Sela.</span></p>
      </p>
      <p class="indent">
         <p class="verse_indent_cont">Lia majesto kovras la ĉielon,<br>
            Kaj Lia gloro plenigas la teron.
         </p>
         <p class="verse_indent"><span class="versenr_indent">4</span> <span class="versetext_indent">Lia brilo estas kiel hela lumo,<br>
               Radioj iras el Lia mano,<br>
               Kaj tie estas kaŝita Lia potenco.</span></p>
         <p class="verse_indent"><span class="versenr_indent">5</span> <span class="versetext_indent">Antaŭ Li iras pesto,<br>
               Kaj fajro sekvas Liajn piedojn.</span></p>
         <p class="verse_indent"><span class="versenr_indent">6</span> <span class="versetext_indent">Li stariĝis, kaj ekmezuris la teron;<br>
               Li ekrigardis, kaj tremigis la naciojn;<br>
               Dissaltis eternaj montoj,<br>
               Kliniĝis eternaj montetoj,<br>
               Kiam Li ekpaŝis kiel en la tempo antikva.</span></p>
         <p class="verse_indent"><span class="versenr_indent">7</span> <span class="versetext_indent">En mizera stato mi vidis la tendojn de Kuŝan;<br>
               Skuiĝis la tapiŝoj de la lando Midjan.</span></p>
         <p class="verse_indent"><span class="versenr_indent">8</span> <span class="versetext_indent">Ĉu kontraŭ riveroj koleris la Eternulo?<br>
               Ĉu kontraŭ la riveroj Vi ekflamiĝis,<br>
               Aŭ ĉu kontraŭ la maro estis Via indigno,<br>
               Ke Vi ekrajdis sur Viaj ĉevaloj,<br>
               Ekveturis sur Viaj venkaj ĉaroj?</span></p>
         <p class="verse_indent"><span class="versenr_indent">9</span> <span class="versetext_indent">Vi eltiris Vian pafarkon,<br>
               Konforme al ĵura promeso, kiun Vi donis al la triboj.  Sela.<br>
               Per riveroj Vi dividis la teron.</span></p>
         <p class="verse_indent"><span class="versenr_indent">10</span> <span class="versetext_indent">Ektremis la montoj, kiam ili Vin vidis;<br>
               La fluo de la akvo pasis,<br>
               La abismo ekbruis,<br>
               La altaĵo levis siajn manojn.</span></p>
         <p class="verse_indent"><span class="versenr_indent">11</span> <span class="versetext_indent">La suno kaj la luno haltis sur sia loko;<br>
               Kun brilo iras Viaj sagoj,<br>
               Kun fulmo Viaj lancoj.</span></p>
         <p class="verse_indent"><span class="versenr_indent">12</span> <span class="versetext_indent">Kun kolero Vi paŝas sur la tero,<br>
               Kun indigno Vi piedpremas naciojn.</span></p>
         <p class="verse_indent"><span class="versenr_indent">13</span> <span class="versetext_indent">Vi elpaŝis, por helpi al Via popolo,<br>
               Por helpi al Via sanktoleito.<br>
               Vi frakasas la supron de la domo de malpiulo,<br>
               Nudigas la fundamenton ĝis la kolo.                    Sela.</span></p>
         <p class="verse_indent"><span class="versenr_indent">14</span> <span class="versetext_indent">Vi trapikis per liaj lancoj la kapojn de liaj taĉmentestroj,<br>
               Kiam ili sin ĵetis ventege, por dispeli min kun ĝojo,<br>
               Kvazaŭ englutante mizerulon kaŝe.</span></p>
         <p class="verse_indent"><span class="versenr_indent">15</span> <span class="versetext_indent">Vi paŝis kun Viaj ĉevaloj tra la maro,<br>
               Tra la ŝlimo de granda akvo.</span></p>
      </p>
      <p class="indent">
         <p class="verse_indent"><span class="versenr_indent">16</span> <span class="versetext_indent">Mi aŭdis, kaj mia interno ekskuiĝis;<br>
               Pro la bruo ektremis miaj lipoj,<br>
               Putro venis en miajn ostojn, kaj la loko sub mi<br>
               ekŝanceliĝis;<br>
               Dume mi devas esti trankvila en la tago de malfeliĉo,<br>
               Kiam sur mian popolon iras ĝia atakanto.</span></p>
         <p class="verse_indent"><span class="versenr_indent">17</span> <span class="versetext_indent">Kiam la figarbo ne floros,<br>
               La vinberbranĉoj ne donos fruktojn,<br>
               La olivarbo rifuzos sian laboron,<br>
               La plugokampoj ne donos manĝaĵon,<br>
               La ŝafoj estos forkaptitaj el la ŝafejo,<br>
               Kaj en la staloj ne troviĝos bovoj:</span></p>
         <p class="verse_indent"><span class="versenr_indent">18</span> <span class="versetext_indent">Eĉ tiam mi ĝojos pri la Eternulo,<br>
               Mi estos gaja pri la Dio de mia savo.</span></p>
         <p class="verse_indent"><span class="versenr_indent">19</span> <span class="versetext_indent">La Eternulo, la Sinjoro, estas mia forto;<br>
               Li faras miajn piedojn kiel ĉe cervo,<br>
               Kaj venigas min sur miajn altaĵojn.<br>
               Al Li, la Venkanto, iru miaj kantoj.</span></p>
      </p>
      <hr>
      <div class="footer"><a href="libro_cef.html">CEFANJA&nbsp;&gt;&gt;</a></div>
   </body>
</html>