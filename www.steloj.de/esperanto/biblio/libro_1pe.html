<html>
   <head>
      <meta http-equiv="Content-Type" content="text/html; charset=utf-8">
      <link title="stilo" type="text/css" rel="stylesheet" href="../css/biblio.css">
      <title>LA UNUA EPISTOLO ĜENERALA DE PETRO</title>
   </head>
   <body background="../bld/papero.jpg">
      <div class="header"><span class="header_left"><a href="libro_jak.html">&lt;&lt;&nbsp;DE JAKOBO</a></span><span class="header_center"> <a href="index.html#NT">La Nova Testamento</a></span></div>
      <hr>
      <h3 class="head">LA UNUA EPISTOLO ĜENERALA DE <br>PETRO
      </h3>
      <div class="dist_chapter"></div>
      <h3 class="chapternr">1</h3>
      <p class="first_p">Petro, apostolo de Jesuo Kristo, al la elektitoj, kiuj estas el
         la dispelitaro, pasloĝantaj en Ponto, Galatujo, Kapadokio, Azio,
         kaj Bitinio,<em class="versenr"> 2</em> laŭ la antaŭscio de Dio, la Patro, en sanktigo de
         la Spirito, por obeo kaj aspergo de la sango de Jesuo Kristo:
         Graco al vi kaj paco pligrandiĝu.
      </p>
      <p class="p"><em class="versenr"> 3</em> Benata estu la Dio kaj Patro de nia Sinjoro Jesuo Kristo, kiu
         laŭ Sia granda kompato nin renaskis en esperon vivan per la
         releviĝo de Jesuo Kristo el la mortintoj,<em class="versenr"> 4</em> en heredaĵon ne
         pereontan, ne makulotan, ne velkontan, rezervitan en la ĉielo por
         vi,<em class="versenr"> 5</em> kiuj estas gardataj de la potenco de Dio per fido al savo
         preta malkaŝiĝi en la lasta tempo.<em class="versenr"> 6</em> En tio vi ĝojegas, kvankam
         por kelka tempo, se estas necese, malĝojigite en diversaj tentoj,<em class="versenr"> 7</em> por ke la provado de via fido, pli multevalora ol oro, kiu
         pereas, kvankam per fajro provite, troviĝu efika por laŭdo kaj
         gloro kaj honoro en la malkaŝo de Jesuo Kristo;<em class="versenr"> 8</em> kiun, ne
         vidinte, vi amas; kiun kvankam nun vi ne vidas, tamen, al li
         kredante, vi ĝojegas per ĝojo nedirebla kaj gloroplena;<em class="versenr"> 9</em> ricevante la celon de via fido, savon de animoj.<em class="versenr"> 10</em> Koncerne tiun
         savon esploris kaj serĉis la profetoj, kiuj profetis pri la graco
         venonta al vi;<em class="versenr"> 11</em> serĉante, kiun kaj kian tempon montris la
         enestanta en ili Spirito de Kristo, kiu atestis antaŭe la
         suferojn por Kristo kaj la sekvontajn glorojn.<em class="versenr"> 12</em> Kaj al ili
         malkaŝiĝis, ke ne al si mem, sed al vi, ili liveris tion, kio nun
         estas proklamita al vi de tiuj, kiuj predikis al vi la evangelion
         per la Spirito Sankta, elsendita el la ĉielo; en kiujn aferojn
         anĝeloj deziras enrigardi.
      </p>
      <p class="p"><em class="versenr"> 13</em> Tial, ĉirkaŭzoninte la lumbojn de via menso, estu sobraj kaj
         esperadu perfekte la gracon alportotan al vi en la malkaŝo de
         Jesuo Kristo;<em class="versenr"> 14</em> kiel infanoj de obeo, ne formiĝante laŭ la
         voluptoj, kiujn vi antaŭe havis en via nescio;<em class="versenr"> 15</em> sed kiel via
         Vokinto estas sankta, tiel vi ankaŭ fariĝu sanktaj en ĉia
         konduto;<em class="versenr"> 16</em> pro tio, ke estas skribite: Vi estu sanktaj, ĉar Mi
         estas sankta.<em class="versenr"> 17</em> Kaj se vi vokas la Patron, kiu sen
         personfavorado juĝas laŭ la faro de ĉiu, vi pasigu en timo la
         tempon de via ĉi tiea loĝado;<em class="versenr"> 18</em> sciante, ke ne per pereemaj
         objektoj, oro aŭ arĝento, vi elaĉetiĝis el via vanta vivmaniero,
         kiun vi ricevis de viaj patroj;<em class="versenr"> 19</em> sed per multekosta sango, kiel
         de ŝafido senmakula kaj sendifekta, la sango de Kristo;<em class="versenr"> 20</em> kiu
         estis antaŭdifinita antaŭ la fondo de la mondo, sed elmontrita en
         la fino de la tempoj pro vi,<em class="versenr"> 21</em> kiuj per li fidas Dion, kiu
         relevis lin el la mortintoj kaj donis al li gloron; por ke via
         fido kaj espero estu al Dio.<em class="versenr"> 22</em> Ĉastiginte viajn animojn, en la
         obeo al la vero, por sincera amo al la frataro, amu unu la alian
         el la koro fervore;<em class="versenr"> 23</em> renaskite, ne el pereema semo, sed el
         nepereema, per la vorto de Dio, vivanta kaj restanta.<em class="versenr"> 24</em> Ĉar:
      </p>
      <p class="indent">
         <p class="verse_indent_cont">Ĉiu karno estas herbo,<br>
            Kaj ĉiu ĝia ĉarmo estas kiel kampa floreto.<br>
            Sekiĝas herbo, velkas floreto;
         </p>
         <p class="verse_indent"><span class="versenr_indent">25</span> <span class="versetext_indent">Sed la vorto de la Eternulo restas eterne.</span></p>
      </p>
      <p class="p">Kaj ĉi tiu estas la parolo, kiu estas predikita al vi.</p>
      <div class="dist_chapter"></div>
      <h3 class="chapternr">2</h3>
      <p class="first_p">Formetinte do ĉian malbonon kaj ĉian trompon kaj hipokritecon
         kaj enviojn kaj ĉiajn kalumniojn,<em class="versenr"> 2</em> kiel ĵusnaskitaj suĉinfanoj,
         sopiru al la spirita lakto pura, por ke vi per tio kresku en
         savon,<em class="versenr"> 3</em> se vi gustumis, ke la Sinjoro estas bona;<em class="versenr"> 4</em> al kiu
         alvenante, kvazaŭ al ŝtono vivanta, de homoj rifuzita, sed ĉe Dio
         elektita, honorinda,<em class="versenr"> 5</em> vi ankaŭ, kiel ŝtonoj vivantaj,
         konstruiĝas domo spirita, sankta pastraro, por oferi spiritajn
         oferojn, akcepteblajn de Dio per Jesuo Kristo.<em class="versenr"> 6</em> Ĉar estas
         enhavate en skribo:
      </p>
      <p class="indent">
         <p class="verse_indent_cont">Jen Mi kuŝigas en Cion bazangulan ŝtonon, elektitan,<br>
            valoregan;<br>
            Kaj kiu lin fidas, tiu ne estos hontigita.
         </p>
      </p>
      <p class="p"><em class="versenr"> 7</em> Por vi do, la fidantoj, estas la valoregeco; sed por
         nefidantoj:
      </p>
      <p class="indent">
         <p class="verse_indent_cont">Ŝtono, kiun malŝatis la konstruantoj,<br>
            Fariĝis ŝtono bazangula;
         </p>
      </p>
      <p class="p"><em class="versenr"> 8</em> kaj:
      </p>
      <p class="indent">
         <p class="verse_indent_cont">Ŝtono de falpuŝiĝo kaj roko de alfrapiĝo;</p>
      </p>
      <p class="p">ili falpuŝiĝas pro la vorto, malobeante, por kio ankaŭ ili estas
         difinitaj.<em class="versenr"> 9</em> Sed vi estas raso elektita, pastraro reĝa, nacio
         sankta, popolo Diposedata, por ke vi proklamu la gloron de Tiu,
         kiu vokis vin el mallumo en Sian lumon mirindan;<em class="versenr"> 10</em> kiuj iam
         estis ne-popolo, sed nun estas popolo de Dio; antaŭe
         nekompatitoj, sed nun kompatitoj.
      </p>
      <p class="p"><em class="versenr"> 11</em> Amataj, mi petegas vin kiel fremdulojn kaj migrantojn, detenu
         vin de karnaj voluptoj, kiuj militadas kontraŭ la animo;<em class="versenr"> 12</em> kondutante dece ĉe la nacianoj, por ke, kvankam ili kalumnias vin
         kiel malbonagulojn, tamen, vidante viajn bonfarojn, ili gloru
         Dion en la tago de vizitado.
      </p>
      <p class="p"><em class="versenr"> 13</em> Submetu vin al ĉiu homa institucio pro la Sinjoro; ĉu al la
         reĝo, la superreganto;<em class="versenr"> 14</em> ĉu al regantoj, kiel liaj senditoj por
         venĝo al malbonaguloj kaj por laŭdo al bonaguloj.<em class="versenr"> 15</em> Ĉar la volo
         de Dio estas, ke bonfarante, vi silentigu la nesciadon de homoj
         malsaĝaj;<em class="versenr"> 16</em> kiel liberaj, kaj ne farantaj el via libereco
         kovrilon de malico, sed kiel servistoj de Dio.<em class="versenr"> 17</em> Ĉiujn honoru.
         La frataron amu. Dion timu. La reĝon honoru.
      </p>
      <p class="p"><em class="versenr"> 18</em> Servantoj, submetu vin al viaj sinjoroj kun ĉia timo; ne sole
         al la bonaj kaj malseveraj, sed ankaŭ al la malbonhumoraj.<em class="versenr"> 19</em> Ĉar
         tio estas laŭdinda, se pro konscienco al Dio oni elportas
         malĝojon, suferante maljuste.<em class="versenr"> 20</em> Ĉar kia honoro estas, se,
         pekante kaj sekve batate, vi tion pacience elportas? sed se,
         bonfarante kaj sekve suferante, vi tion pacience elportas, tio
         estas laŭdinda antaŭ Dio.<em class="versenr"> 21</em> Ĉar al ĉi tio vi estas vokitaj; pro
         tio, ke Kristo ankaŭ suferis pro vi, postlasante por vi
         ekzemplon, por ke vi sekvu liajn postesignojn;<em class="versenr"> 22</em> pekon li ne
         faris, kaj trompo ne troviĝis en lia buŝo;<em class="versenr"> 23</em> insultate, li ne
         insultis responde; suferante, li ne minacis, sed submetis sin al
         la juste juĝanta;<em class="versenr"> 24</em> li mem portis niajn pekojn en sia korpo sur
         la lignaĵo, por ke ni, malvivigite koncerne pekojn, vivu por
         justeco; per lia vundo vi resaniĝis.<em class="versenr"> 25</em> Ĉar vi estis kiel ŝafoj
         erarvagantaj; sed nun vi returne venis al la Paŝtisto kaj
         Episkopo de viaj animoj.
      </p>
      <div class="dist_chapter"></div>
      <h3 class="chapternr">3</h3>
      <p class="first_p">Tiel same, edzinoj, submetu vin al viaj propraj edzoj; por ke,
         eĉ se iuj ne obeas al la vorto, ili sen la vorto estu gajnitaj
         per la konduto de siaj edzinoj,<em class="versenr"> 2</em> rigardante vian konduton kun
         timo ĉastan.<em class="versenr"> 3</em> Via ornamo estu ne la ekstera ornamo de
         harplektado kaj orportado, aŭ la surmetado de vestoj;<em class="versenr"> 4</em> sed la
         kaŝita homo de la koro en la nedifektebla vesto de spirito milda
         kaj trankvila, kiu estas multevalora antaŭ Dio.<em class="versenr"> 5</em> Ĉar tiel same
         ankaŭ, en la tempo antikva, la sanktaj virinoj, kiuj esperis al
         Dio, ornamis sin, submetante sin al siaj propraj edzoj;<em class="versenr"> 6</em> kiel
         Sara obeis al Abraham, nomante lin sinjoro; kies infanoj vi
         fariĝis, bonfarante, kaj ne ektimigate per ia teruro.
      </p>
      <p class="p"><em class="versenr"> 7</em> Tiel same, edzoj, kunvivadu kun viaj edzinoj laŭscie, donante
         honoron al la virino kiel al la plimalforta ilo, kaj estante
         ankaŭ kun ili kunheredantoj de la graco de vivo, por ke viaj
         preĝoj ne malhelpiĝu.
      </p>
      <p class="p"><em class="versenr"> 8</em> Fine, estu ĉiuj samideaj, simpatiaj, fratamemaj, kompatemaj,
         humilanimaj;<em class="versenr"> 9</em> ne repagantaj malbonon kontraŭ malbono, nek
         insulton kontraŭ insulto, sed kontraŭe benadantaj; ĉar al tio vi
         estas vokitaj, por ke vi heredu benon.<em class="versenr"> 10</em> Ĉar:
      </p>
      <p class="indent">
         <p class="verse_indent_cont">Kiu volas ami vivon kaj vidi bonajn tagojn,<br>
            Tiu gardu sian langon kontraŭ malbono,<br>
            Kaj sian buŝon kontraŭ mensoga parolo;
         </p>
         <p class="verse_indent"><span class="versenr_indent">11</span> <span class="versetext_indent">Li dekliniĝu de malbono kaj faru bonon,<br>
               Li serĉu pacon, kaj ĉasu ĝin.</span></p>
         <p class="verse_indent"><span class="versenr_indent">12</span> <span class="versetext_indent">Ĉar la okuloj de la Eternulo estas turnitaj al la piuloj,<br>
               Kaj Liaj oreloj al iliaj krioj;<br>
               Sed la vizaĝo de la Eternulo estas kontraŭ tiuj, kiuj faras<br>
               malbonon.</span></p>
      </p>
      <p class="p"><em class="versenr"> 13</em> Kaj kiu faros al vi malbonon, se vi fariĝos fervoraj en la
         bono?<em class="versenr"> 14</em> Sed se vi eĉ suferus pro justeco, feliĉegaj vi estus;
         kaj ilian timon ne timu, nek maltrankviliĝu;<em class="versenr"> 15</em> sed la Sinjoron
         Kriston sanktigu en viaj koroj; estu ĉiam pretaj doni defendan
         respondon al ĉiu, kiu vin demandas pri la motivo de la espero en
         vi, sed kun humileco kaj timo;<em class="versenr"> 16</em> havantaj bonan konsciencon; por
         ke, dum vi estas malestimataj, hontu tiuj, kiuj kalumnias vian
         bonan konduton en Kristo.<em class="versenr"> 17</em> Ĉar pli bone estus, se tiel volus
         Dio, suferi pro bonfarado, ol pro malbonfarado.<em class="versenr"> 18</em> Ĉar Kristo
         ankaŭ unufoje suferis pro pekoj, justulo pro maljustuloj, por ke
         li nin konduku al Dio; mortigite en la karno, sed vivigite en la
         spirito;<em class="versenr"> 19</em> en kiu ankaŭ li iris kaj predikis al la enkarceraj
         spiritoj,<em class="versenr"> 20</em> kiuj iam malobeis, kiam la longedaŭra pacienco de
         Dio atendis en la tagoj de Noa dum la pretigado de la arkeo, en
         kiu malmultaj, tio estas ok personoj, elsaviĝis tra akvo;<em class="versenr"> 21</em> kiu
         ankaŭ vin nun savas en antitipo, la bapto, ne la formetado de la
         karna malpuraĵo, sed la demando de bona konscienco al Dio per la
         releviĝo de Jesuo Kristo;<em class="versenr"> 22</em> kiu estas dekstre de Dio, irinte en
         la ĉielon; al li anĝeloj kaj aŭtoritatoj kaj potencoj estas
         submetitaj.
      </p>
      <div class="dist_chapter"></div>
      <h3 class="chapternr">4</h3>
      <p class="first_p">Ĉar Kristo do suferis en la karno, vi ankaŭ armu vin per la
         sama intenco; ĉar la suferinto en la karno apartiĝis de pekoj;<em class="versenr"> 2</em> por ke vi travivu la reston de la enkarna tempo jam ne laŭ la
         voluptoj de homoj, sed laŭ la volo de Dio.<em class="versenr"> 3</em> Ĉar la tempo pasinta
         sufiĉas, por elfari la deziron de la nacianoj kaj iradi en
         diboĉoj, voluptoj, vindrinkado, brufestenoj, ebrieco, kaj
         abomenaj idolkultoj;<em class="versenr"> 4</em> en kio ili miras, ke vi ne kuras kune kun
         ili en la saman superfluon de diboĉado, kaj ili kalumnias vin;<em class="versenr"> 5</em> ili prirespondos al Tiu, kiu estas preta juĝi la vivantojn kaj la
         mortintojn.<em class="versenr"> 6</em> Ĉar por tio ankaŭ la evangelio estas anoncita al la
         mortintoj, por ke ili estu korpe juĝitaj laŭ homoj, sed spirite
         vivu laŭ Dio.
      </p>
      <p class="p"><em class="versenr"> 7</em> Sed la fino de ĉio alproksimiĝas; prudentiĝu do, kaj sobriĝu
         por preĝoj;<em class="versenr"> 8</em> antaŭ ĉio havante fervoran amon unu al alia; ĉar
         amo kovras amason da pekoj;<em class="versenr"> 9</em> estu gastamaj unu al alia sen
         murmurado;<em class="versenr"> 10</em> laŭmezure, kiel ĉiu ricevis donacon, tiel ĝin
         administrante inter vi, kiel bonaj administrantoj de la
         diversaspeca graco de Dio;<em class="versenr"> 11</em> se iu parolas, li parolu kvazaŭ
         orakolojn de Dio; se iu administras, li administru kvazaŭ el la
         forto, kiun Dio provizas; por ke en ĉio Dio estu glorata per
         Jesuo Kristo, kies estas la gloro kaj la potenco por ĉiam kaj
         eterne. Amen.
      </p>
      <p class="p"><em class="versenr"> 12</em> Amataj, ne surpriziĝu pri la fajrego ĉe vi okazanta por provi
         vin, kvazaŭ io stranga okazus ĉe vi;<em class="versenr"> 13</em> sed laŭ tio, ke vi
         partoprenas en la suferoj de Kristo, ĝoju; por ke ankaŭ en la
         elmontro de lia gloro vi ĝoju ravege.<em class="versenr"> 14</em> Se vi estas riproĉataj
         pro la nomo de Kristo, feliĉegaj vi estas; ĉar la Spirito de
         gloro kaj la Spirito de Dio restas sur vi.<em class="versenr"> 15</em> Nur neniu el vi
         suferu kiel mortiginto, aŭ ŝtelisto, aŭ malbonfarinto, aŭ kiel
         sintrudanto en malpropraj aferoj;<em class="versenr"> 16</em> sed se iu suferas kiel
         Kristano, li ne hontu; sed li gloru Dion en tiu nomo.<em class="versenr"> 17</em> Ĉar jam
         venis la tempo por la komenco de la juĝo ĉe la domo de Dio; kaj
         se ĝi komenciĝas ĉe ni, kia estos la sorto de tiuj, kiuj ne obeas
         al la evangelio de Dio?<em class="versenr"> 18</em> Kaj se justulo apenaŭ saviĝas, kie
         aperos malpiulo kaj pekulo?<em class="versenr"> 19</em> Tial ankaŭ tiuj, kiuj suferas laŭ
         la volo de Dio, alkonfidu siajn animojn en bonfarado al fidela
         Kreinto.
      </p>
      <div class="dist_chapter"></div>
      <h3 class="chapternr">5</h3>
      <p class="first_p">La presbiterojn do inter vi mi admonas, estante kunpresbitero
         kaj atestanto de la suferoj de Kristo kaj partoprenanto en la
         malkaŝota gloro:<em class="versenr"> 2</em> Paŝtu la gregon de Dio ĉe vi, direktante ĝin,
         ne devige, sed volonte, laŭ Dio; ne pro avideco, sed bonvole;<em class="versenr"> 3</em> ne kvazaŭ sinjorante super la heredo, sed fariĝante ekzemploj al
         la grego.<em class="versenr"> 4</em> Kaj kiam elmontriĝos la Ĉefpaŝtisto, vi ricevos la
         nevelkontan kronon de gloro.<em class="versenr"> 5</em> Tiel same, vi plijunuloj, submetu
         vin al la pliaĝuloj. Tial ankaŭ vi ĉiuj submetu vin unu al la
         alia, kaj zonu vin per humileco; ĉar Dio kontraŭstaras al la
         fieruloj, sed al la humiluloj donas gracon.<em class="versenr"> 6</em> Humiligu vin do sub
         la potencan manon de Dio, por ke Li altigu vin ĝustatempe;<em class="versenr"> 7</em> surĵetante sur Lin ĉian vian zorgon, ĉar Li zorgas pri vi.<em class="versenr"> 8</em> Estu
         sobraj, vigladu; via kontraŭulo, la diablo, kiel leono blekeganta
         ĉirkaŭiras, serĉante, kiun li povos forgluti;<em class="versenr"> 9</em> lin rezistu,
         konstantaj en la fido, sciante, ke la samaj suferoj plenumiĝas en
         via frataro en la mondo.<em class="versenr"> 10</em> Kaj la Dio de ĉia graco, kiu vin
         alvokis al Sia eterna gloro en Kristo, mem perfektigos, firmigos,
         plifortigos vin ne longe suferintajn.<em class="versenr"> 11</em> Al Li estu la potenco
         por ĉiam kaj eterne. Amen.
      </p>
      <p class="p"><em class="versenr"> 12</em> Per Silvano, la fidela frato, kiel mi opinias, al vi mi
         skribis mallonge, konsilante kaj atestante, ke ĉi tio estas la
         vera graco de Dio; en ĝi firme staru.<em class="versenr"> 13</em> Vin salutas la en Babel
         kunelektitino, kaj Marko, mia filo.<em class="versenr"> 14</em> Salutu unu la alian per
         ama kiso.
      </p>
      <p class="p">Paco al vi ĉiuj, kiuj estas en Kristo.</p>
      <hr>
      <div class="footer"><a href="libro_2pe.html">II. PETRO&nbsp;&gt;&gt;</a></div>
   </body>
</html>